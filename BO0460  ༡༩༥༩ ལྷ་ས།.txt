༡༩༥༩ ལྷ་ས།
ལིའི་ཅང་ལིན་གྱིས་བརྩམས།


༡ དམག་འཁྲུག་གི་ས་བོན།

༄༅། །འདི་ནི་ཕྱི་ལོ་༡༩༥༦ ལོའི་ལོ་མགོར་སི་ཁྲོན་ཞིང་ཆེན་དཀར་མཛེས་བོད་རིགས་རང་
སྐྱོང་ཁུལ་གྱི་སྡེ་དགེ་རྫོང་རྨེ་ཤོད་གྲོང་དུ་བྱུང་བའི་གནས་ཚུལ་ཞིག་རེད། འཇུ་ཆེན་ཐུབ་བསྟན་
དལ་བུར་ལྷ་ཁང་གི་སྒོ་ཁར་ཐོན་པ་དང༌། སྒོ་ཐེམ་འགྲམ་དུ་སླེབས་སྐབས་མི་ཞིག་གིས་ཁོང་གི་
ལམ་བཀག་ཡོད་པའི་ཚོར་སྣང་བྱུང་།
“ག་རེ་བྱས་སོང༌། དེ་རིང་ཁ་སེང་ཁྱོད་ཚོའི་
འདམ་གྱིས་བཟོས་པའི་བྱང་ཆུབ་སེམས་
དཔས་ཁྱོད་ལ་ཟ་རྒྱུ་གང་ཡང་སྤྲད་མ་བྱུང་
ངམ”ཞེས་མི་ཞིག་གིས་དྲིས།
འཇུ་ཆེན་ཐུབ་བསྟན་གྱིས་ཡར་ལྟ་དུས་
མི་དེ་ནི་སྐེད་པར་མེ་མདའ་ཞིག་བཏགས་
ཡོད་པའི་རྒྱ་མིའི་ལས་དོན་ཚོགས་ཆུང་གི་
ལས་བྱེད་ཅིག་རེད། ཁོ་པའི་གཡས་གཡོན་
དུ་ད་དུང“ཡུལ་མི་ཧུར་བརྩོན་པ”ཁ་ཤས་
ཡོད།
ལས་བྱེད་དེས་འཇུ་ཆེན་ཐུབ་བསྟན་ལ་སྡང་
འཇུ་ཆེན་ཐུབ་བསྟན།ཕྱི་ལོ་༡༩༦༠རེ་གྲངས་ནང༌།
མིག་ལྟ་བཞིན་་ཁས་ལོངས། ཁྱོད་རང་གི་ཟ་
མ་ཚང་མ་ངལ་རྩོལ་མི་མང་གི་ལག་ནས་ཡོང་གི་ཡོད། འདི་འདྲ་མ་རེད་དམ”ཞེས་དྲིས།
འཇུ་ཆེན་གྱིས་ཅི་ཡང་མ་སྨྲས་པར་ལས་བྱེད་དེར་མིག་ཟུང་ལྡིར་ནས་བལྟས་པ་དང་གང་ཙམ་
རྗེས་མགོ་ཡུ་འཁོར་བའི་སྣང་བ་ཤར་བས་དབུགས་རིང་ཞིག་བརྔུབས་ཏེ་སེམས་པ་ལྷོད་
པ་བྱས་རྗེས་མི་འདོད་བཞིན་དུ་མགོ་བོ་ལྕོག་ཙམ་བྱས་པས། ལས་བྱེད་དེས་ཕར་ཙམ་བཤིགས་
ཏེ་འཇུ་ཆེན་དེ་ནས་འགྲོར་བཅུག་ཀྱང་རྒྱབ་ཕྱོགས་ནས་སྐད་ཤུགས་ཆེན་པོས་མུ་མཐུད་དྲི་བ་མང་
པོ་དྲིས། འཇུ་ཆེན་ཐུབ་བསྟན་དང་ས་གནས་ཀྱི་སྐྱ་སེར་མི་སྣ་གཙོ་གྲས་དྲུག་ཅུ་ལྷག་གིས་རྒྱ་མིའི་
བཀའ་ལྟར་དགོན་པ་སྒོ་རྒྱག་རྒྱུར་ཁས་ལེན་མ་བྱས་པར་བརྟེན་རྒྱ་མིའི་ལས་དོན་ཚོགས་ཆུང་གིས་
ཁོ་ཚོར་ཟས་ཁམ་གང་ཡང་མ་སྤྲད་པར་ལྷ་ཁང་དེའི་ནང་ཉིན་གསུམ་མ་ཟིན་ཙམ་རིང་བཀག་ཉར་
བྱས་པ་རེད། དུས་ཡུན་དེའི་རིང་ནང་མི་སྤུན་མཆེད་ཚུད་པའི་སྐྱེ་བོ་སུས་ཀྱང་ཁོ་ཚོར་ལྟོ་ཆས་སྤྲོད་
བཅུག་མེད་ཀྱང་། ད་ལྟ་ཁོ་ཚོ་གཞི་ནས་གློད་བཀྲོལ་གཏོང་གི་ཡོད།
འཇུ་ཆེན་ཐུབ་བསྟན་གྱིས་པགས་རྩག་གི་ཕྱུ་པའི་ནང་ལུས་པོ་འཁུམ་འཁུམ་བྱེད་ཀྱིན་དྲོད་
ཤུགས་ཆུང་བའི་ཉི་ཟེར་འོག་རི་རྩེར་ལངས་ཏེ་གཤམ་གྱི་ཉམ་ང་བའི་ལུང་གཤོངས་ལ་བལྟས་ནས་
བསྡད། ཡངས་ཤིང་རྒྱ་ཆེ་བའི་ནས་ཞིང་ཐོག་ཏུ་ཁ་བའི་གོས་དཀར་མཐུག་པོར་གཡོགས་ཡོད་པ་
དང༌། གཤམ་གྱི་གྲོང་ཚོ་བརྒྱུད་དེ་རྒྱུག་པའི་གཙང་པོ་དེར་དར་ཁ་འགྲིགས་ནས་དངུལ་གྱི་ཐག་གུ་
ཞིག་དང་གཉིས་སུ་མ་མཆིས། ལུང་གཤོངས་དེའི་ས་ཕྱོགས་གང་དུ་བལྟས་ཀྱང་གྲང་ངར་ཆེ་བའི་
རླུང་པོའི་ཁྲོད་དུ་ཧ་ཅང་འཁྱགས་ཏེ་འདར་བཞིན་ཡོད་པ་ལྟ་བུའི་ཁེར་རྐྱང་གི་དུད་ཁྱིམ་ཐར་ཐོར་ཁ་
ཤས་ལས་རྐང་གཉིས་འགྲོ་བ་གཅིག་ཀྱང་མཐོང་ཡུལ་དུ་མེད་ཅིང་། ཁ་བཏགས་དཀར་པོའི་ཕུང་
པོ་དང་འདྲ་བའི་ཁ་བའི་གོས་དཀར་བཞེས་པའི་གངས་རིའི་རྩེ་མོ་དག་སྔོན་པོ་གཡུ་འདྲའི་མཁའ་
དབྱིངས་སུ་ཟུག་པ་ལྟར་གནས། འཇུ་ཆེན་ཐུབ་བསྟན་གྱི་མིག་གི་ལྟ་ཕྱོགས་རྒྱང་རིང་གི་གངས་
རིའི་རྩེར་ཆགས་པའི་རྫོང་སར་དགོན་པའི་དམར་སྨུག་གི་བཟོ་བཀོད་ཐོག་ལ་འཕོས།
ཕྱི་ལོ་༡༢༧༥ ལོར་ཕྱག་བཏབ་པའི་རྫོང་སར་དགོན་པ་ནི་སྡེ་དགེ་ཁུལ་གྱི་དགོན་པ་རྙིང་ཤོས་
དང་ཆེ་ཤོས་ཤིག་རེད། དགོན་པ་དེར་རྒྱ་མི་དང་བོད་པ། གྲྭ་བཙུན་དང་མི་སྐྱ་སོགས་དད་ལྡན་མི་
མང་ས་ཐག་རིང་པོ་ནས་སློབ་གཉེར་ལ་ཡོང་གི་ཡོད་པ་དང་། དེར་རྒྱུན་ཞུགས་གྲྭ་གྲངས་བརྒྱ་ཕྲག་
ཁ་ཤས་ཡོད།
འཇུ་ཆེན་ཐུབ་བསྟན་གྱིས་འཁྱར་འཁྱོར་གྱི་གོམ་སྟབས་སྤོ་བཞིན་རི་རྩེ་ནས་མར་འབབ་
སྐབས་སེམས་ནང“གནས་དེ་ཡུན་རིང་པོ་གནས་ཀྱི་མ་རེད”སྙམ།
མཐོ་ཚད་རྒྱ་མཚོའི་ངོས་ནས་ཁྲུ་ཆིག་ཁྲི་སུམ་སྟོང་ཙམ་གྱི་སར་ཆགས་པའི་རྨེ་ཤོད་སྡེ་པ་ནི་
གནའ་བོའི་རྒྱལ་ཕྲན་སྡེ་དགེའི་ནང་གི་ཁྲོ་ལའི་ལྷོ་ངོས་ཀྱི་རི་གཤམ་དུ་ཆགས་ཡོད་ཅིང༌། སྡེ་པ་དེ་
དང་ལྟེ་བའི་རྫོང་གྲོང་བར་མེ་ལི་དྲུག་ཅུའི་རྒྱང་ཐག་ཡོད་པ་དང༌། དེ་དང་ཐག་ཉེ་ཤོས་ཀྱི་གྲོང་ཁྱེར་
སི་ཁྲོན་དཀར་མཛེས་བོད་རིགས་རང་སྐྱོང་ཁུལ་གྱི་བསྟི་གནས་དར་རྩེ་མདོའི་བར་ལའང་མེ་ལི་
བཞི་བརྒྱ་མ་ཟིན་ཙམ་གྱི་རྒྱང་ཐག་ཆོད་ཡོད། རྨེ་ཤོད་སྡེ་པའི་ཡུལ་མི་མང་ཆེ་བ་ཞིང་འབྲོག་ཡིན་
ཞིང༌། ཁོ་ཚོས་ལུང་ཤུར་དེ་དང་རྩ་བ་ནས་ཁ་འབྲལ་མྱོང་མེད། རྫོང་སར་དགོན་པ་ནི་ཡུལ་མི་ཚོའི་
རྒྱུན་གཏན་གྱི་འཚོ་བའི་ཁྲོད་དང༌། དམིགས་བསལ་མི་ཚེའི་དུས་མཚམས་གལ་ཆེའི་སྐབས་ཀྱི་
ཆོས་ཕྱོགས་ཀྱི་ཆགས་ས་རྟེན་ས་ཡིན་པ་མ་ཟད། ས་གནས་ལ་རྐྱེན་ངན་གོད་ཆག་ཡོང་སྐབས་
རྫོང་སར་དགོན་པས་མི་མང་ལ་ཟས་གོས་གནས་མལ་གྱི་མཐུན་རྐྱེན་སྦྱོར་གྱི་ཡོད།
ཕྱི་ལོ་༡༩༥༥ ལོའི་ལོ་མཇུག་ཏུ་དྲག་ཆས་སྤྲས་པའི་རྒྱ་མིའི་ལས་དོན་ཚོགས་ཆུང་ཞིག་རྨེ་
ཤོད་སྡེ་པར་སླེབས་པ་དང༌། སོག་མོ་ཕོ་བྲང་ཞེས་པའི་གཞིས་ཀ་ཆེན་པོ་ཞིག་ནང་གནས་བཅས་
པ་རེད། ཡུལ་དུ་རྒྱ་མི་སླེབས་པར་ས་གནས་མི་མང་ཚོ་མགོ་རྨོངས་ནས་ཁོ་ཚོར་ལྟ་རུབ་རྒྱག་
དུས་ལས་དོན་ཚོགས་ཆུང་དེའི་ལས་བྱེད་ཚོས་རྨེ་ཤོད་སྡེ་པར་དམངས་གཙོའི་བཅོས་བསྒྱུར་ཞེས་
པའི་ལས་འགུལ་ཞིག་སྤེལ་འགོ་བཙུགས་པ་རེད། རྒྱ་མི་ཁོ་རང་ཚོའི་ས་ཁུལ་དུ་སྤེལ་བའི་ས་ཞིང་
བཅོས་བསྒྱུར་གྱི་ལས་འགུལ་དང་འདྲ་བར་ལས་འགུལ་དེའི་སྐབས་གཙོ་བོ་ཁོ་ཚོས་མར་ཁེ་སིའི་
རིང་ལུགས་ཀྱི་རྩ་འཛིན་གཞིར་བཞག་ནས་ས་ཞིང་དང་རྒྱུ་ནོར་བསྐྱར་དུ་བགོ་འགྲེམས་བྱས་པ་
དང་། མི་མང་གི་གོ་མཚོན་གཞུང་བཞེས་བཏང་བ་རེད། བོད་ལྟ་བུའི་གྲངས་ཉུང་མི་རིགས་ས་ཁུལ་
དུ་རྒྱ་མིས་ད་དུང་ཆོས་ལུགས་ཀྱི་ཤུགས་རྐྱེན་ཉམས་དམས་སུ་གཏོང་རྒྱུ་ལྷག་པར་དུ་གལ་ཆེན་
པོར་བརྩིས་ཡོད།
ཐོག་མར་ལས་དོན་ཚོགས་ཆུང་གི་ལས་བྱེད་དེ་ཚོས་སྤྲང་པོ་དང་མི་འཁྱམས་མང་པོ་ཚོགས་
འདུར་བསྐོངས་པ་དང༌། ཁོ་ཚོར“ཁྱོད་ཚོ་དབུལ་ཕོངས་སུ་ལུས་པ་འགོ་པ་དང༌། ‘ས་བདག'། ‘ཞིང་
པ་ཕྱུག་པོ།’ དགོན་པ་གྲྭ་ཚང་བཅས་ཀྱིས་བཤུ་གཞོག་བཏང་བ་ལ་བརྟེན་ནས་བྱུང་བ་རེད”ཅེས་
བཤད་པ་དང༌། ཁོ་ཚོས་བཤུ་གཞོག་གཏོང་མཁན་ཚོའི་རྒྱུ་དངོས་འཕྲོག་དགོས་པའི་ངན་སློབ་
བྱས། དེ་ནས་ཁོ་ཚོས་གུང་ཁྲན་ཏང་གིས་འགོ་ཁྲིད་དེ་ས་གནས་ལ་“བཅིངས་འགྲོལ”བཏང་ཟིན་
པ་དང་། ཇག་པ་དང་གོ་མིན་ཏང་“གི་ལོག་སྤྱོད་པ་ཚང་མ་རྩ་མེད་བཟོས་ཟིན་པ། ད་ནས་བཟུང་
སྡེ་པ་ཕན་ཚུན་དྲག་པོའི་འཁྲུག་འཛིང་རྩ་བ་ནས་བྱེད་དགོས་དོན་མེད་པས་ཁྱོད་ཚོར་གོ་མཚོན་
གྱི་དགོས་པ་མེད་ཅེས་བཤད་དེ་མི་མང་ལ་ཁོ་ཚོའི་ལུས་ཐོག་གི་མཚོན་ཆ་རྒྱ་ནག་གཞུང་ལ་རྩིས་
སྤྲོད་བྱེད་དགོས་ཞེས་བཤད། དོན་དངོས་ཐོག་ཁོ་ཚོའི་སྐད་ཆ་འདི་ནི་རྒྱ་མི་དམར་པོའི་ལས་
འཆར་ལ་ས་གནས་མི་མང་གི་དྲག་པོའི་ངོ་རྒོལ་མི་ཡོང་བའི་སྔོན་འགོག་གི་ཐབས་ཤེས་ཤིག་རེད།
རྒྱ་མིས“མཚོན་ཆ་ཕྱུག་བདག་གི་དཔུང་པའི་ཐོག་ནས་བླངས་ཏེ་དབུལ་པོའི་དཔུང་པའི་ཐོག་ཏུ་
འཇོག་རྒྱུ་ཡིན”ཞེས་པའི་འབོད་ཚིག་བསྒྲགས་ནས་མཚོན་ཆ་“བཤུ་གཞོག་གཏོང་མཁན”གྱི་ལག་
ནས་ཕྲོགས་པ་དང༌། མཚོན་ཆ་དེ་ཚོ་རྒྱ་ནག་དམར་ཤོག་གི་སྟངས་འཛིན་འོག་ཡོད་པའི་ཡུལ་
དམག“མི་དམངས་དྲག་ཆས་དཔུང་སྡེ”ཞེས་པ་ཞིག་གསར་འཛུགས་ཆེད་བེད་སྤྱོད་བཏང་བ་རེད།
རྒྱ་མིའི་ལས་དོན་ཚོགས་ཆུང་གིས“ངལ་རྩོལ་གྲལ་རིམ་གྱི་ཁོངས་མིར”གཏན་འབེབས་བྱས་པའི་
བོད་པས་མ་གཏོགས་མཚོན་ཆ་ཉར་མི་ཆོག་པ་དང༌། ཁོ་ཚོའང་ངེས་པར་དུ་ཡུལ་དམག་གི་ཁོངས་
སུ་ཞུགས་དགོས་པའི་ཆ་རྐྱེན་བཟོས་པ་རེད།
ལས་དོན་ཚོགས་ཆུང་དེས“གསར་བརྗེ”དང་། “སྤྱི་ཚོགས་གྲལ་རིམ།” “ལོག་སྤྱོད།” “འཐབ་
འཛིང”སོགས་ས་གནས་མི་མང་གིས་དེ་སྔ་རྩ་བ་ནས་ཐོས་མ་མྱོང་བའི་ཚིག་མང་པོ་བེད་སྤྱོད་
བཏང་བ་དང༌། བོད་པས་ཐ་སྙད་འདི་ཚོ་ཐོག་མར་ཐོས་དུས་འདི་ཚོའི་གོ་དོན་གང་ཡིན་མ་ཤེས་
ཀྱང༌། རིང་པོ་མ་སོང་བར་གང་ལ“འཐབ་འཛིང”ཟེར་བ་ས་གནས་མི་མང་ལ་གསལ་པོ་ཆགས་པ་
རེད། འཐབ་འཛིང་སྐབས་རྒྱ་མིའི་ལས་དོན་ཚོགས་ཆུང་དང་ཚོགས་ཆུང་དེས་ཁོ་རང་ཚོའི་ལས་
དོན་སྒྲུབ་མཁན་དུ་བསྡུ་རུབ་བྱས་པའི“ས་གནས་ཧུར་བརྩོན་པ”ཚོས་ས་གནས་ཀྱི་འགོ་པ་དང་
བླ་ཆེན་མི་ཆེན་ཚོ(མི་ཚོགས་ཀྱི་མདུན་དུ)ཁྲིད་ཡོང་བ་དང༌། ཁོ་ཚོར་འཇིགས་སྐུལ་བྱས་ཏེ་སྐྱོན་
འཛུགས་བྱས་པའི་ནག་ཉེས་ལ་ཁས་ལེན་བྱེད་འཇུག་གི་ཡོད། དེ་རྗེས་རྒྱ་མིའི་ལས་དོན་ཚོགས་
ཆུང་གིས་དུད་ཁྱིམ་དྲུག་ཅུ་ལས་མེད་པའི་འཇུ་ཆེན་ཐུབ་བསྟན་གྱི་གྲོང་སྡེའི་ནང་ཁྱིམ་ཚང་ཕྱུག་པོ་
ཧ་ལམ་མེད་ཀྱང༌། ཁོ་རང་ཚོའི་འདོད་མོས་ལྟར་ཁྱིམ་ཚང་ཁ་ཤས“འབྱོར་ལྡན”ཞེས་གྲལ་རིམ་
དབྱེ་བ་ཕྱེ་བ་དང༌། དེ་ཚོའི་ས་ཞིང་དང་། རྩྭ་ས། སྒོ་ཕྱུགས་སེམས་ཅན། ཁང་པ་སོགས་རྒྱུ་ནོར་
གཞུང་བཞེས་བཏང་བ་རེད།
དེ་ནས་ལས་དོན་ཚོགས་ཆུང་དེའི་འཐབ་འཛིང་གི་དམིགས་འབེན་ཕྱི་ལོ་༡༩༥༠ ང་གྲངས་
ནང་རྒྱ་སྐྱེད་བྱུང་སྟེ་མངའ་འོག་ཏུ་ཁང་བརྩེགས་བརྒྱ་ཕྲག་མང་པོ་དང་ཡན་ལག་ལྷ་ཁང་ཉི་ཤུ་རྩ་
གསུམ་ཡོད་པའི་རྫོང་སར་དགོན་པའི་ཐོག་འཕོས། རྫོང་སར་དགོན་པའི་ནང་ནང་པའི་བཀའ་བསྟན་
བཅོས་དང༌། སྨན་རྩིས། བཟོ་རིག་པ། སྒྱུ་རྩལ་དངོས་པོ། བླ་མའི་གསུང་འབུམ་སོགས་དཔེ་རྙིང་
ཕུན་སུམ་ཚོགས་ལ་ཡངས་ཤིང་རྒྱ་ཆེ་བའི་དཔེ་མཛོད་ཅིག་ཡོད་པས་མ་ཚད། དགོན་པ་དེའི་ཆེས་
རིན་ཐང་བྲལ་བའི་དངོས་པོ་གཙོ་བོ་ནི་རྒྱུ་གསེར་དངུལ་ལས་གྲུབ་པའི་སྐུ་རྟེན་ཧ་ཅང་མང་པོ་ཡོད་
པ་དེ་ཚོ་རེད།
རྒྱ་མིའི་ལས་དོན་ཚོགས་ཆུང་དེས་བླ་མ་དང་གྲྭ་བཙུན་ཚོ“བཤུ་གཞོག་གྲལ་རིམ”རེད་ཅེས་
བཤད་དེ་མི་མང་གིས་དགོན་པའི་མཐའ་སྐོར་བ་དང༌། དགོན་པའི་ནང་གི་གྲྭ་བཙུན་ཕལ་ཆེ་བ་ཕྱིར་
འབུད་པ། དགོན་པའི་རྒྱུ་ནོར་ཚང་མ་རྩིས་བཤེར་བྱེད་པ། རིན་ཐང་ཡོད་པའི་རྒྱུ་དངོས་ཚང་མ་
གཞུང་བཞེས་གཏོང་བཅུག་པ་རེད། དེ་ནས་ཁོ་ཚོས་དགོན་པའི་བླ་མ་ཆེ་ཁག་དང་འགོ་བྱེད་གྲྭ་པ་
ཚོ་ས་གནས་ཀྱི་འགོ་པ་ཚང་མ་དང་མཉམ་དུ་བཞག་སྟེ་ཁོ་ཚོར“འཐབ་འཛིང”བཏང་རྗེས་བཙོན་
ཁང་ནང་བཅུག་པས་ལོ་རྒྱུས་ཡུན་རིང་ལྡན་པའི་དགོན་པ་དེའི་ནང་ན་སོ་ཤིན་ཏུ་རྒས་པ་དང༌།
འགྲོ་ས་འདུག་ས་མེད་པའི་གྲྭ་པ་ཁ་ཤས་ལས་མེད་པར་གྱུར།
སྐབས་དེ་དུས་རྒྱ་ནག་མི་དམངས་སྤྱི་མཐུན་རྒྱལ་ཁབ་ཀྱི་རྒྱ་རིགས་ས་ཁུལ་གང་སར་ས་
ཞིང་བཅོས་བསྒྱུར་གྱི་ལས་འགུལ་མེ་རྒོད་ལྟར་ཁྱབ་ཟིན་ཡོད། དུས་ཡུན་ལོ་ཁ་ཤས་ནང་རྒྱ་ནག་
རྒྱལ་ཡོངས་ཀྱི་ཁྱོན་བསྡོམས་ས་ཞིང་གི་བརྒྱ་ཆ་༤༣ མ་ཟིན་ཙམ་བསྐྱར་དུ་བགོ་འགྲེམས་
བྱས་ཡོད་པ་དང༌། ས་བདག་དང་ཞིང་པ་ཕྱུག་པོའི“གྲལ་རིམ་རྩ་མེད་བཟོས”ཚར་བ་རེད། ལས་
འགུལ་དེའི་སྐབས་རྒྱ་ནག་གཞུང་གིས་མི་མང་གི་ཁང་པ་དང༌། སྒོ་ཕྱུགས་སེམས་ཅན། སྒེར་གྱི་
རྒྱུ་ནོར་ཚང་མ་གཞུང་བཞེས་བཏང་ཡང་མི་མང་གིས་དེར་འགོག་རྒོལ་ཧ་ལམ་བྱས་མེད། ད་ལྟ་
རྒྱ་མིའི་་ལས་དོན་ཚོགས་ཆུང་དེ་ཚོས་བོད་རིགས་ས་ཁུལ་དུའང་ལས་འགུལ་དེ་ལག་བསྟར་བྱེད་
རྩིས་ཡོད་ཀྱང༌། དེར་ཁམས་པ་ཚོས་ངོ་རྒོལ་དྲག་པོ་བྱས་པ་རེད། འཁྲུག་འཛིང་ལ་དཔའ་བློ་ཁོག་
ཆེ་བ་དང་ཆོས་དད་ཧ་ཅང་ཆེ་བར་གྲགས་པའི་མི་དེ་ཚོ་བཞོན་རྟ་དང༌། སྐེད་གྲི། མེ་མདར་འབྲལ་
མི་ཕོད་པ་ལྟ་བུའི་ཞེན་ཆགས་བྱེད་མཁན་ཤ་སྟག་རེད། ཁོ་ཚོས་ལོ་ན་ཆུང་ངུའི་སྐབས་ནས་རྟ་
རྩལ་དང་འཕོང་རྩལ་བྱང་ཆུབ་པར་སྦྱོང་བ་དང༌། ཁོ་ཚོར་ནར་སོན་པའི་རྟགས་སུ་མེ་མདའ་རིང་
མདའ་སྐྱེས་སུ་ཐོབ་སྲོལ་ཡོད། ལྷ་སའི་སྐུ་དྲག་ཚོས་ཁོ་ཚོ་མི་གཤིས་རྩིང་པོར་རྩི་སྲོལ་ཡོད་
པ་དང༌། སྔ་མོའི་རྒྱ་ནག་གི་བྱུང་རབས་ཡིག་ཚགས་ནང་ཁོ་ཚོར“ཀླ་ཀློ་དམུ་རྒོད”ཅེས་བོས་ཏེ་
མཐོང་ཆུང་བྱས་ཡོད། ཁོ་ཚོས་མགོ་ལ་སྐྲ་གཞུག་དམར་པོ་འདོགས་པ་དང༌། རྟག་ཏུ་ངོ་གནག་
པོར་སྡོད་པ། ད་དུང་ཁོ་ཚོ་གཟུགས་སྟོབས་ཆེ་བ་དང་ཀུན་སྤྱོད་རང་སྣང་གང་དྲན་བྱེད་མཁན་ལྟ་
བུ་ཡིན་པས་སྐབས་རེ་ཁོ་ཚོ་ཇག་པ་ལྟ་བུར་སྣང་ཡང་། དོན་དངོས་ཐོག་ཁོ་ཚོ་ནི་ཆོས་དད་ཧ་ཅང་
ཆེ་བའི་ནང་པ་ཡིན་པ་དང༌། མི་ཞིག་གིས་ཁོ་ཚོའི་ཆོས་ལུགས་ལ་དམའ་འབེབས་བྱས་ན་ཁོ་ཚོ་
ལམ་སེང་ཁོང་ཁྲོ་ལང་གི་རེད། རྒྱ་མིའི་ལས་དོན་ཚོགས་ཆུང་གིས་ཁོ་ཚོས་གུས་བཀུར་ཞུ་ཡུལ་
གྱི་བླ་མ་སྤྲུལ་སྐུར་མཐོང་ཆུང་ཁྱད་གསོད་བྱས་པར་བརྟེན། ཁོ་ཚོའི་མིག་ནང་ལས་དོན་ཚོགས་
ཆུང་དེ“སངས་རྒྱས་བསྟན་པའི་དགྲ་བོ”རེད།
ད་ལྟ་རྩ་ཆེའི་རྫོང་སར་དགོན་པ་ཆགས་འཇིག་གི་གནས་སུ་གྱར་ཡོད་པ་དང༌། བླ་ཆེན་
ཚོའང་རྒྱ་མིའི་བཙོན་དུ་ཚུད་དེ་རྒྱ་མིས་རྗེས་སུ་གང་དང་སུ་ལ་རྡུང་རྡེག་གཏོང་མིན་ཆ་མི་འཚལ་
བའི་གནས་སྟངས་ཤིག་ཆགས་ཡོད་པར་བརྟེན་འཇུ་ཆེན་ཐུབ་བསྟན་དང་ཁམས་པ་ན་གཞོན་སྙིང་
སྟོབས་ཅན་ཁ་ཤས་མཉམ་དུ་འཛོམས་པ་དང༌། ཁོ་ཚོས་ལག་ཏུ་དཔའ་དམ་འཛིན་བཞིན་མ་ཤི་
བར་དུ་རྒྱ་མིར་ཁ་གཏད་གཅོག་རྒྱུའི་ཁས་ལེན་དམ་བཅའ་བཞག་པ་རེད།
ཕྱི་ལོ་༡༩༥༦ ལོའི་དཔྱིད་ཚུགས་ལ་ཁོ་ཚོས་གྱེན་ལོག་བྱེད་འགོ་བཙུགས་པ་རེད། ཁམས་
པ་གྱེན་ལོག་པ་ཚོས་ལག་ཏུ་གྲི་ཆུང་དང་། དཔའ་དམ། སྟ་རེ། ད་དུང་མེ་མདའ་ཁ་ཤས་བཅས་
ཐོགས་ཏེ་སོག་མོ་ཕོ་བྲང་གི་གཞིས་ཀའི་མཐའ་བསྐོར་བ་དང་། དེའི་འཐུང་ཆུ་བཀག་ནས་ལས་
དོན་ཚོགས་ཆུང་དེ་རྨེ་ཤོད་ནས་ཕྱིར་འཐེན་བྱེད་དགོས་པའི་དགོས་འདུན་བཏོན་པ་རེད། ཉིན་
ཤས་རྗེས་ཁམས་པ་ཚོས་ལས་དོན་ཚོགས་ཆུང་དེ་དང་ཉོ་འཚོང་ཞིག་བྱེད་རྒྱུར་ཁས་བླངས་ཤིང་།
རྒྱ་མིའི་ལས་དོན་ཚོགས་ཆུང་དེས་ཁམས་པ་ཚོར་མེ་མདའ་རིང་མདའ་རེ་རྩིས་འབུལ་ཞུས་པའི་
དོད་དུ་ཁོ་ཚོས་ལས་དོན་ཚོགས་ཆུང་ལ་ཆུ་ཟོམ་གང་རེ་སྤྲད། དེ་ལྟར་མེ་མདའ་རིང་མདའ་རེར་
ཆུ་ཟོམ་གང་རེ་སྤྲད་དེ་ཉི་མ་བདུན་སོང་བ་དང༌། མཐའ་མ་ལས་དོན་ཚོགས་ཆུང་དེས་རྨེ་ཤོད་
ནས་ཁ་བྲལ་ཏེ་འགྲོ་རྒྱུར་ཁས་བླངས་པ་རེད། ཁམས་པ་ཚོས་མཚོན་ཆ་ཤུབས་ནང་བཅུག་སྟེ
ལས་དོན་ཚོགས་ཆུང་གི་རྒྱ་མི་ཚོ་གཞིས་ཀའི་ཕྱི་ལ་འཐོན་བཅུག་ཀྱང་། སྐབས་དེར་ཁམས་པ་
དང་རྒྱ་མི་ཚོའི་དབར་གདོང་གཏུག་ཆུང་ཆུང་ཞིག་བྱུང་སྟེ་ལས་དོན་ཚོགས་ཆུང་དེའི་ཁོངས་མི་
དྲུག་ཁམས་པ་ཚོས་རང་སར་བསད། ཉིན་ཤས་རྗེས་རྨེ་ཤོད་སྡེ་པར་རྒྱ་དམག་གི་དཔུང་སྡེ་སྔར་
ལས་ཆེ་བ་དང་སྒྲིག་ལམ་དམ་པ་ཞིག་རུ་བསྒྲིགས་ཏེ་སླེབས་པས་ཁམས་པ་ཚོ་མང་སྣེ་ཉུང་གིས་
མ་རྟེན་པར་རིར་བྲོས་པ་རེད།
རྨེ་ཤོད་ཀྱི་ཁམས་པ་ཚོར་ངོ་སོ་ཐོན་པའི་མཚོན་ཆ་དང་། རྫས་མདེལ། གཅིག་གྱུར་གྱི་བཀོད་
འདོམས་བྱེད་མཁན་མེད་པའི་ཐོག་ལ་ཐ་ན་བསྒྲུབ་བྱའི་དམིགས་ཡུལ་གང་ཡིན་པའང་གསལ་པོ་
མེད། ཁོ་ཚོ་ནི་སྤུན་གྲོགས་ཀྱི་འདུ་ཤེས་བཟུང་སྟེ་མཉམ་དུ་བསྡུས་པའི་མི་ཚོགས་ཤིག་ཡིན་པ་
དང༌། སྐབས་རེ་མི་གྲངས་བརྒྱར་ལོན་ཏེ་མང་པོ་ཆགས་པ་དང་སྐབས་རེ་མི་ཁ་ཤས་ལས་མ་ལྷག་
པར་ཁོ་ཚོའི་མི་གྲངས་ལ་འཕར་ཆག་སྣ་ཚོགས་བྱུང༌། སྒྲིག་ལམ་དམིགས་བསལ་མེད་པའི་མི་
ཚོགས་དེའི་ནང་མདུན་དུ་ཐོན་ཏེ་རྒྱ་མིར་དྲག་འཛིང་བྱེད་དམ། ཡང་ན་བྲོས་བྱོལ་དུ་འགྲོ་བ་གང་
དགའ་ཅི་ལེགས་ཀྱི་འདམ་ཀ་ཚོགས་མི་སོ་སོས་རང་དགར་ཐག་གཅོད་བྱས། ཁོ་ཚོས་དེང་རབས་
ཀྱི་དམག་འཁྲུག་ཟེར་བ་གང་ཡིན་པ་དང་། “འཇབ་དམག”ཟེར་བ་གང་ཡིན་པ་ཤེས་ཀྱི་མེད་ལ།
ད་ལྟ་རྒྱ་མིས་ཁོ་ཚོར“ངོ་ལོག་ཇག་པ”དང༌། “ལོག་སྤྱོད་པའི”མིང་བཏགས་ཡོད་པའང་གཏན་
ནས་ཤེས་ཀྱི་མེད། ཁོ་ཚོས་ཤེས་པ་གཅིག་པུ་ནི“རྒྱ་མིའི་དམག་མི”མང་པོ་མེད་ན་ཁོ་ཚོར་འཇབ་
རྒོལ་བྱེད་དགོས་པ་དང༌། གལ་ཏེ་ཁོ་ཚོར་རྒྱབ་སྣོན་དམག་རོགས་སླེབས་ན་བྲོས་འགྲོ་དགོས་པ་
ཙམ་རེད།
བོད་པའི་སྲོལ་རྒྱུན་གྱི་མདོ་སྟོད་ཆོལ་ཁའི་ཤར་ཕྱོགས་སུ་ཆགས་པའི་སྡེ་དགེ་རྫོང་ནི་དེང་གི་སི་
ཁྲོན་དཀར་མཛེས་བོད་རིགས་རང་སྐྱོང་ཁུལ་ནང་དང༌། འབྲི་ཆུའི་ཤར་ཕྱོགས་སུ་ཡོད། འབྲི་ཆུས་
མདོ་སྟོད་ཤར་ནུབ་ཏུ་དབྱེ་བ་ཕྱེ་ཡོད་པ་དང༌། སི་ཁྲོན་དང་བོད(རང་སྐྱོང་ལྗོངས)ཀྱི་ས་མཚམས་
ཀྱང་བྱེད་ཀྱི་ཡོད། དེར་བརྟེན། སྡེ་དགེ་དང་ཁ་ཐུག་འབྲི་ཆུའི་ཕ་རོལ་དུ་ཆགས་པའི་མདོ་སྟོད་ནུབ་
ཕྱོགས་ཀྱི་ཇོ་མདའ་རྫོང་དེ་བཞིན་བོད(རང་སྐྱོང་ལྗོངས)ཀྱི་ཆ་ཤས་ཆབ་མདོ་ཞེས་འབོད་པའི་ས་
ཁོངས་སུ་ཚུད་ཡོད།
སྡེ་དགེ་ཆགས་ཡུལ་གྱི་མདོ་སྟོད་ཁུལ་གྱི་ས་ཆ་མང་པོའི་མིང་ལ་ཕྱི་ལོ་༡༩༥༠ ང་གྲངས་ནང་
འགྱུར་བ་སོང་ཡོད་པ་དང༌། དེས་ཁུལ་དེར་རྒྱ་མི་དམར་པོའི་དབང་སྒྱུར་སྔར་ལས་ཇེ་ཆེར་སོང་
བ་མཚོན། ཆིང་རྒྱལ་རབས་དང་རྒྱ་ནག་གོ་མིན་ཏང་གི་སྐབས་སུ་བོད(རང་སྐྱོང་ལྗོངས)དང་ས་
འབྲེལ་ཡིན་པའི་རྒྱ་ནག་གི་ཞིང་ཆེན་བཞིའི་ནང་གི་བོད་རིགས་ས་ཁུལ་གཞན་དང་འདྲ་བར་མདོ་
སྟོད་ཤར་ཕྱོགས་ཁུལ་དུ་རྒྱ་མིའི་དབང་སྒྱུར་མིང་ཙམ་དུ་མ་གཏོགས་མེད་ཅིང༌། བོད་པ་ཚོས་དུས་
རབས་མང་པོའི་རིང་ཚད་མཐོའི་རང་སྐྱོང་ལ་ལོངས་སུ་སྤྱོད་བཞིན་རང་གི་སྲོལ་རྒྱུན་སྤྱི་ཚོགས་
ཀྱི་སྒྲོམ་གཞི་རང་སོར་ཉར་ཡོད། ཕྱི་ལོ་༡༩༤༩ ལོར་རྒྱ་ནག་དམར་ཤོག་ཚོགས་པས་པེ་ཅིང་
དུ་ཁོ་རང་ཚོའི་སྲིད་གཞུང་ཐོག་མར་གསར་འཛུགས་བྱེད་སྐབས་མདོ་སྟོད་ཤར་ཕྱོགས་ཁུལ་དོན་
དངོས་ཐོག་རྒྱ་ནག་གོ་མིན་ཏང་གིས་གཏན་འབེབས་བྱས་པའི་ཤིའི་ཁམས་ཞིང་ཆེན་གྱི་ཁོངས་སུ་
ཡོད། རྒྱ་ནག་དམར་ཤོག་ཚོགས་པའི་འཆར་གཞི་དང་པོ་ནི་ཁོ་ཚོས་ཤིའི་ཁམས་ཞིང་ཆེན་ནང་
རོལ་དུ“བོད་རིགས་རང་སྐྱོང་ཁུལ”གྱི་དབྱེ་མཚམས་འབྱེད་རྒྱུ་དེ་ཡིན་པ་དང༌། འཆར་གཞི་དེ་ཁོ་
ཚོས་ཕྱི་ལོ་༡༩༥༠ ལོར་ལག་བསྟར་བྱས་པ་རེད། དེ་རྗེས་ཁོ་ཚོས་བོད་རིགས་རང་སྐྱོང་ཁུལ་དེར་
ཁོ་རང་ཚོའི་སྲིད་གཞུང་གསར་འཛུགས་བྱེད་འགོ་འཛུགས་རྩིས་བྱས། ལོ་ཤས་ལས་མ་སོང་བར་
རྒྱ་ནག་དམར་ཤོག་ཚོགས་པས་མདོ་སྟོད་ཤར་ཕྱོགས་ཁུལ་དུ་སྔོན་ཆད་བྱུང་མ་མྱོང་བའི་དབང་
སྒྱུར་བྱེད་རྒྱུའི་སྟ་གོན་ཡོངས་སུ་གྲུབ་པ་དང༌། ཁོ་ཚོས་ཐ་ན་བོད་པའི་གཞི་རིམ་མང་ཚོགས་ཁྲོད་
དུའང་རྒྱ་མི་དམར་པོའི་དབང་སྒྱུར་ལག་བསྟར་བྱེད་རྒྱུའི་གྲ་སྒྲིག་བྱས། རྒྱ་ནག་དམར་ཤོག་ཚོགས་
པས་ཐོག་མར་དེ་སྔའི་ཤིའི་ཁམས་ཞིང་ཆེན་མེད་པ་བཟོས་ཏེ་ཁུལ་དེ་སི་ཁྲོན་ཞིང་ཆེན་གྱི་ཁོངས་
སུ་ཟླ་སྒྲིལ་བཏང་བ་དང༌། ཤིའི་ཁམས་བོད་རིགས་རང་སྐྱོང་ཁུལ་གྱི་མིང་དཀར་མཛེས་སུ་བསྒྱུར་
བ་རེད། དེ་རྗེས་རིང་པོ་མ་སོང་བར་ཁོ་ཚོས་མདོ་སྟོད་ཤར་ཕྱོགས་ཁུལ་དུ་ཕྱི་ལོ་༡༩༥༥ ལོའི་ཟླ་
༡༡ ནས་དངོས་སུ་དམར་པོའི་དབང་སྒྱུར་བྱེད་འགོ་བཙུགས་པ་རེད།
སྡེ་དགེ་ནི་ལོ་རྒྱུས་ཡུན་རིང་ལྡན་པའི་གནའ་བོའི་རྒྱལ་ཕྲན་ཞིག་རེད། ཆིང་རྒྱལ་རབས་ཀྱི་
དུས་མཇུག་ཏུ་རྒྱ་མིས་སྡེ་དགེ་དུམ་བུར་མ་བཏང་གོང་རྒྱལ་རྒྱུད་རིམ་པས་ས་དེར་མི་ལོ་ཆིག་སྟོང་
སུམ་བརྒྱའི་རིང་རྒྱུན་མི་ཆད་པར་དབང་སྒྱུར་བྱས་ཡོད་ཅིང་། དེ་དུས་སྡེ་དགེའི་ས་ཁྱོན(དེང་གི་
བོད་རང་སྐྱོང་ལྗོངས་ནང་གི)ཇོ་མདའ་བར་ཁྱབ་སྟེ་ད་ལྟའི་སྡེ་དགེ་རྫོང་ལས་ཧ་ཅང་གིས་ཆེ་བ་
ཡོད། སྡེ་དགེ་བོད་གཞུང་དང་རྒྱ་ནག་གཞུང་གཉིས་ཀས་ཡུན་རིང་བདག་དབང་རྩོད་གླེང་བྱེད་
ཡུལ་གྱི་ས་ཁུལ་ཞིག་ཆགས་ཡོད་པས་ཕྱི་ལོའི་དུས་རབས་ཉི་ཤུ་པའི་མགོ་སྟོད་ལ་སྡེ་དགེ་ཁུལ་དུ་
སྟོབས་ཤུགས་ཆེན་པོ་དེ་གཉིས་དབར་དམག་འཁྲུག་ཐེངས་གཉིས་བྱུང་བ་རེད། དེར་བརྟེན། སྡེ་
དགེའི་ཡུལ་མི་ཚོའི་སེམས་ཁོང་དུ་བོད་གཞུང་དང་རྒྱ་ནག་གཞུང་གཉིས་ཀར་ཡིད་ཆེས་མེད་པ་
དང་། ཁམས་པའི་རང་སྐྱོང་གི་ལས་འགུལ་སྤེལ་དགོས་པའི་ཚོར་བ་ཤུགས་ཆེན་པོ་བྱུང་ཡོད།
སྡེ་དགེ་ཁུལ་གྱི་བོད་པ་ཚང་མའི་ཁྲོད་ནས་ཆེས་ཐོག་མར་རྒྱ་མི་དམར་པོའི་ཕྱོགས་ལ་ལང་
མཁན“མི་མང་དཀྱུས་མ”ཚོ་མ་ཡིན་པར་ཕ་ཤུལ་བུས་འཛིན་གྱིས་ས་གནས་ལ་དབང་སྒྱུར་བྱེད་
མཁན་ཚོ་ཡིན་པ་དང༌། ཐབས་ཤེས་ཡོད་དགུ་རྩལ་སྤྲུག་བཏང་སྟེ་བོད་པའི་མཐོ་རིམ་མི་སྣའི་བློ་
ཁ་འགུགས་རྒྱུ་རྒྱ་མི་དམར་པོའི་སྲིད་བྱུས་རེད། ཕྱི་ལོ་༡༩༣༠ སོ་གྲངས་ནང་རྒྱ་ནག་དམར་
ཤོག་ཚོགས་པས་རྒྱ་ནག་གི་སྲིད་དབང་ལ་འཐབ་རྩོད་བྱེད་སྐབས་སྡེ་དགེའི་རྒྱལ་པོས་ཁུལ་དེའི་
འགོ་པ་དབང་གྲགས་ཅན། མིང་ལ་བྱ་རྒོད་སྟོབས་ལྡན་ཟེར་བ་ཞིག་རྒྱ་མི་དམར་པོར་དམག་འཐབ་
བྱེད་པར་བཏང་བ་རེད། འོན་ཀྱང༌། དམག་འཁྲུག་ནང་བྱ་རྒོད་སྟོབས་ལྡན་ལ་རྨས་སྐྱོན་ཕོག་པ་
དང་ཁོང་རྒྱ་མི་དམར་པོས་འཇུ་བཟུང་བྱས་པ་རེད། རྒྱ་ནག་དམར་དམག་གི་དམག་སྤྱི་ཀྲུའུ་ཏེས་
བྱ་རྒོད་སྟོབས་ལྡན་ཁོ་པའི་བཟུང་དམག་ཏུ་ཡོད་པ་ཤེས་སྐབས་དེ་གོ་སྐབས་ཤིག་ཏུ་མཐོང་སྟེ་བྱ་
རྒོད་སྟོབས་ལྡན་ལ་ལྟ་སྐྱོང་ཡག་པོ་བྱས་པ་དང༌། བྱ་རྒོད་སྟོབས་ལྡན་གྱིས་རྒྱ་ནག་དམར་ཤོག་
ཚོགས་པར་རྒྱབ་སྐྱོར་བྱེད་དགོས་པའི་བློ་འགུགས་བྱས་པས་རྗེས་ལ་བྱ་རྒོད་སྟོབས་ལྡན་རྒྱ་ནག་
དམར་དམག་ལ་འབྲུ་རིགས་མཁོ་སྤྲོད་བྱེད་མཁན་བློས་འགེལ་ཆོག་པ་ཞིག་ཆགས་པ་རེད། རྒྱ་
ནག་མི་དམངས་སྤྱི་མཐུན་རྒྱལ་ཁབ་ཚུགས་པའི་ཐོག་མའི་དུས་སྐབས་སུ་རྡོ་རྗེ་སྤང་མདའ་ཚང་
ཞེས་པའི་ཚོང་པ་ཕྱུག་པོ་ཞིག་དང་སྡེ་དགེའི་རྒྱལ་མོ་མཐའ་མ་འཇམ་དབྱངས་དཔལ་མོ་ཚུད་པའི་
སྡེ་དགེའི་འགོ་ཁྲིད་མང་པོས་སྤྲོ་སེམས་ཆེན་པོས་དམར་པོའི་ལྟ་བ་དང་དུ་བླངས་པ་དང༌། འཇམ་
དབྱངས་དཔལ་མོས་རྒྱ་ནག་དམར་གཞུང་གིས་སྡེ་དགེ་ཁུལ་གྱི་དབང་འཛིན་དུ་བཏང་བའི་དམར་
དམག་དང་མཉམ་ལས་བྱས་པ་མ་ཟད། ད་དུང་བྱ་རྒོད་སྟོབས་ལྡན་གྱིས་ཁོ་རང་རྒྱ་ནག་དམར་
གཞུང་ལ་བློ་དཀར་ཟོལ་མེད་ཡིན་པའི་དམ་བཅའ་འབུལ་བར་པེ་ཅིང་དུ་སྐུ་ཚབ་ཚོགས་པ་ཞིག་
ཀྱང་བཏང་བ་རེད།
འདི་འདྲའི་བོད་པའི་རྒྱབ་སྐྱོར་གྱིས་རྒྱ་མི་དམར་པོར་ཕན་ཐོགས་ཧ་ཅང་ཆེན་པོ་བྱུང་ཡོད། ཁོ་
ཚོས་གྲངས་ཉུང་མི་རིགས་ས་ཁུལ་ཐོག་འཛིན་སྐྱོང་བྱེད་པའི་ཐོག་མའི་དུས་སྐབས་སུ་ཁོ་ཚོ་དང་
ས་གནས་མི་མང་དབར་སྐད་དང་རིག་གཞུང་གི་འགོག་རྐྱེན་ལ་བརྟེན་ནས་ཁོ་ཚོས་མི་མང་དང་
ཐད་ཀར་འབྲེལ་བ་བྱེད་མི་ཐུབ་པར་བརྟེན། ཁོ་ཚོས“འཐབ་ཕྱོགས་གཅིག་གྱུར”ཞེས་པའི་བར་
བསྐལ་གྱི་སྲིད་བྱུས་ཤིག་ལག་བསྟར་བྱེད་དགོས་བྱུང་བ་རེད། སྲིད་བྱུས་འདི་ལྟར་ན། ཁོ་ཚོས་
ས་གནས་ཀྱི་འགོ་པ་དང༌། བླ་ཆེན། ད་དུང་འགོ་ཁྲིད་གཞན་ཚོ་སྐབས་འཕྲལ་རིང་རྒྱ་ནག་དམར་
གཞུང་དང་ས་གནས་མི་མང་དབར་ཕན་ཚུན་མཐུད་སྦྱོར་བྱེད་མཁན་གྱི་བར་མི་ལྟ་བུར་བེད་སྤྱོད་
གཏོང་དགོས་པ་དང༌། རིགས་སྣ་ཚོགས་པའི་མི་སྣ་དེ་ཚོར་དོན་དམ་གྱི་དབང་ཆ་མེད་ཀྱང་གཟེངས་
སུ་ཐོན་པའི་གོ་གནས་སྤྲོད་དགོས་ཀྱི་ཡོད། འདི་ལྟར། ཕྱི་ལོ་༡༩༥༠ ལོར་རྒྱ་ནག་དམར་གཞུང་
གིས་དངོས་སུ་ཤིའི་ཁམས་བོད་རིགས་རང་སྐྱོང་ཁུལ་གསར་འཛུགས་བྱས་པ་དང༌། བྱ་རྒོད་
སྟོབས་ལྡན་ས་ཁུལ་གསར་པ་དེའི་ཀྲུའུ་ཞི(འགོ་གཙོ)གཞོན་པར་བསྐོས་པ་དང༌། འཇམ་དབྱངས་
དཔལ་མོར་ཡང་གོ་གནས་མཐོན་པོ་ཞིག་སྤྲད་པ་རེད། ཕྱི་ལོ་༡༩༥༠ ལོའི་དཔྱིད་ཀར་རྒྱ་མིས་
ཆབ་མདོར་བཙན་འཛུལ་བྱེད་སྐབས་བྱ་རྒོད་སྟོབས་ལྡན་དར་རྩེ་མདོ་དམག་དོན་ཨུ་ཡོན་ལྷན་ཁང་
གི་འགོ་གཙོ་གཞོན་པའང་ཡིན་ཞིང༌། ཁོང་གིས་རྒྱ་དམག་ལ་རྒྱབ་ཕྱོགས་ནས་ཟས་རིགས་དང་
མེ་ཤིང་སོགས་མཁོ་ཆས་མཁོ་སྤྲོད་ཀྱི་འགན་ལེན་བྱས། རྒྱ་མི་དམར་པོས་བྱ་རྒོད་སྟོབས་ལྡན་ཁོ་
རང་ཚོར་ལྷག་བསམ་རྣམ་དག་ཡིན་པར་དོགས་པ་སྤུ་ཙམ་ཡང་བྱས་མེད་ཁར། ཁོང་གི་ཕ་ཡུལ་
སྡེ་དགེར་རྒྱ་མི་དམར་པོའི་སྲིད་བྱུས་སྐུལ་སྤེལ་གཏོང་དུས་དཀའ་ངལ་གང་ཡང་འཕྲད་རྒྱུ་མིན་པའི་
ཡིད་ཆེས་བྱས་པ་རེད།
སྡེ་དགེ་ཁུལ་གྱི་དབང་སྒྱུར་གྲལ་རིམ་རྒྱ་མི་དམར་པོའི་ཕྱོགས་སུ་ཡོད་ནའང༌། རྒྱ་མིས་ཁོ་
རང་ཚོའི་འཆར་གཞི་ལག་བསྟར་བྱེད་སྐབས་བོད་པས་གྱེན་ལོག་བྱེད་དོན་གང་ཡིན་ནམ།
ཤིའི་ཁམས་བོད་རིགས་ས་ཁུལ་ཁག་ཏུ་རྒྱ་མི་དམར་པོའི་སྲིད་གཞུང་མ་བཙུགས་གོང་གི་ཟླ་བ་ཁ་
ཤས་སྔོན་ཏེ། ཕྱི་ལོ་༡༩༥༠ ལོའི་ཟླ་བ་དྲུག་པའི་ནང་མའོ་ཙེ་ཏུང་གིས་གཏམ་བཤད་ཅིག་བྱས་
ཡོད་ཅིང༌། དེའི་ནང་ཁོང་གིས་གྲངས་ཉུང་མི་རིགས་ལ་སྤྱི་ཚོགས་རིང་ལུགས་ཀྱི་བསྒྱུར་བཀོད་
ཇི་ལྟར་གཏོང་དགོས་པའི་དམར་པོའི་སྲིད་བྱུས་གཏན་འབེབས་འདི་ལྟར་བྱས་ཡོད་དེ། “[གྲངས་
ཉུང་མི་རིགས]ས་ཁུལ་དུ་སྤྱི་ཚོགས་བཅོས་བསྒྱུར་བྱེད་རྒྱུ་ཧ་ཅང་གལ་ཆེན་པོ་ཡིན་པས་ངེས་
པར་དུ་དོགས་ཟོན་ཆེན་པོས་ཐག་གཅོད་བྱེད་དགོས། ངང་ཐུང་བྱས་ན་རྙོག་གྲ་ཡོང་བས་ང་ཚོས་
རྩ་བ་ནས་འཚབ་འཚུབ་བྱེད་མི་ཉན། ཆ་རྐྱེན་ཡོངས་སུ་འཛོམས་ན་མ་གཏོགས་བཅོས་བསྒྱུར་
བྱེད་རྒྱུ་མེད། ཡིན་ནའང་། སྐད་ཆ་འདི་ལྟར་བཤད་པས་བཅོས་བསྒྱུར་གཏན་ནས་བྱེད་རྒྱུ་མེད་
"ཅེས་ཤོད་ཀྱི་མེད།
མའོ་ཙེ་ཏུང་གི་གཏམ་བཤད་འདིའི་ནང་སྐད་ཆ་གལ་ཆེ་ཤོས་བརྗོད་པ་མཐའ་མ་དེ་རེད། ཕྱི་
ལོ་༡༩༥༤ ལོའི་ཟླ་བ་དྲུག་པའི་མཚམས་སུ་རྒྱ་ནག་རྒྱལ་ཡོངས་མི་རིགས་ལས་དོན་ཨུ་ཡོན་
ལྷན་ཁང་གིས་རྒྱ་ནག་དམར་ཤོག་ཚོགས་པའི་དམངས་གཙོའི་བཅོས་བསྒྱུར་གྱི་འཆར་གཞི་ལག་
བསྟར་མ་བྱས་སྔོན་གྱི་སྔོན་འགྲོ་ལྟ་བུར་ཤིའི་ཁམས་བོད་རིགས་ས་ཁུལ་དུ་ཐོག་མའི་བརྟག་དཔྱད་
ཅིག་བྱས་ཡོད་པ་དང༌། ལོ་དེའི་ཟླ་བ་དགུ་པའི་ནང་པེ་ཅིང་དུ་ཚོགས་འདུ་ཆེན་པོ་ཞིག་འཚོག་
སྐབས་ཤིའི་ཁམས་དམར་ཤོག་ཚོགས་པའི་དྲུང་ཡིག་ལེའོ་ཀྲི་ཀའོ་ཡིས་སི་ཁྲོན་གྱི་འཐུས་མིར་
སྣང་མེད་དུ་ཤིའི་ཁམས་ནང་མགྱོགས་མྱུར་དམངས་གཙོའི་བཅོས་བསྒྱུར་འགོ་འཛུགས་བྱེད་རྒྱུ་
ཡིན་པའི་གནས་ཚུལ་ཁ་ཤོར་བ་རེད། བྱ་རྒོད་སྟོབས་ལྡན་ཤིའི་ཁམས་ཀྱི་ཀྲུའུ་ཞི་གཞོན་པ་དང་
རྒྱ་ནག་དམར་ཤོག་ལ་རྒྱབ་སྐྱོར་བྱེད་མཁན་ཞིག་ཡིན་ནའང་ཁོང་གིས་འཆར་གཞི་དེ་བྲེལ་འཚུབ་
ཀྱིས་འགོ་འཛུགས་རྒྱུ་ཡིན་པའི་གནས་ཚུལ་ཟུར་ཙམ་ཡང་ཤེས་མེད་པ་དང༌། གནས་ཚུལ་དེ་ཁོང་
གིས་དངོས་སུ་ཐོས་དུས་ཁོང་གི“ངོ་མདོག་སྐྱ་བོར”གྱུར་པ་རེད། བོད་རིགས་དམར་ཤོག་ཚོགས་
པའི་ཚོགས་མི་དང༌། ཁོ་ཚོར་རྒྱབ་སྐྱོར་བྱེད་མཁན་ས་གནས་འགོ་ཁྲིད་ཚོས་སྤྱི་ཚོགས་རིང་
ལུགས་ཀྱི་བཅོས་བསྒྱུར་ལག་བསྟར་བྱེད་པར་ཐོག་མར་གཞི་རིམ་གྱི་གྲ་སྒྲིག་ལས་དོན་འདང་ངེས་
མ་བྱུང་ན་མི་མང་གིས་བཅོས་བསྒྱུར་ལ་ངོ་རྒོལ་བྱེད་རྒྱུ་ཡིན་པ་དང༌། དགོས་མེད་བྲེལ་འཚུབ་བྱས་
ན་མི་གསོད་ཁྲག་སྦྱོར་གྱི་གནས་ཚུལ་ལྷག་རྒྱུ་ཡིན་པ་གསལ་པོར་ཤེས་ཀྱི་ཡོད།
དེ་ལྟར་ཡང་། རྒྱ་མི་དམར་པོས་སྲིད་བྱུས་དེ་ཚོ་མགྱོགས་མྱུར་ལག་བསྟར་བྱེད་འགོ་
བཙུགས། རིང་པོ་མ་སོང་བར་ཤིའི་ཁམས་བོད་རིགས་རང་སྐྱོང་ཁུལ་དུ“བཅོས་བསྒྱུར”བྱེད་
དགོས་པའི་གྲོས་གཞི་ཞིག་བཏོན་པ་དང༌། དེར་ཀྲུང་གུང་ཀྲུང་དབྱང་གིས་ཕྱི་ལོ་༡༩༥༥ ལོའི་
ཟླ་བ་དགུ་པའི་ནང་བཀའ་འཁྲོལ་སྤྲད་པ་རེད། དེ་ནས་གང་ཙམ་རྗེས་ཤིའི་ཁམས་ཞིང་ཆེན་མེད་
པ་བཟོས་ཏེ་སི་ཁྲོན་ཞིང་ཆེན་གྱི་ཁོངས་སུ་བཅུག་པ་དང་། ཕྱི་ལོ་༡༩༥༦ ལོའི་ཟླ་བ་དང་པོའི་ནང་
བཅོས་བསྒྱུར་གྱི་སྲིད་བྱུས་དེ་དངོས་སུ་ལག་བསྟར་བྱས།
འཆར་གཞི་ཚང་མ་མགོ་ནས་མཇུག་བར་གྲ་སྒྲིག་འཐུས་ཚང་བྱུང་རྗེས་རྒྱ་མི་དམར་པོས་ཁོ་
རང་ཚོའི་འཆར་གཞི་ལ་ས་གནས་བོད་པའི་འགོ་ཁྲིད་ཚོས་མོས་མཐུན་བྱེད་འཇུག་རྒྱུ་ཙམ་ལས་
ལྷག་མེད། འཆར་གཞི་དེ་ཚོར་ས་གནས་བོད་པའི་འགོ་ཁྲིད་ཀྱི་རྒྱབ་སྐྱོར་འཐོབ་ཐབས་སུ་རྒྱ་ནག་
དམར་ཤོག་ཚོགས་པས་ཕྱི་ལོ་༡༩༥༦ ལོའི་ཟླ་བ་དང་པོའི་ཟླ་མཇུག་ཏུ་གྲངས་ཉུང་མི་རིགས་
ཀྱི་འགོ་ཁྲིད་གལ་ཆེ་ཤོས་དྲུག་ཅུ་རེ་དགུ་དཀར་མཛེས་སུ་བསྐོངས་ནས་དུས་ཡུན་ཟླ་བ་གསུམ་
རིང་གི་ཚོགས་འདུ་ཞིག་འཚོགས་པ་དང༌། རྒྱ་ནག་དམར་ཤོག་ཚོགས་པས་བོད་པའི་ས་ཁུལ་
དེར་ཁོ་རང་ཚོའི་འཐབ་ཕྱོགས་གཅིག་གྱུར་གྱི་སྲིད་བྱུས་ལག་བསྟར་བྱས་ནས་འཛིན་སྐྱོང་བྱེད་
ཐུབ་ཐབས་སུ་བོད་པའི་འགོ་ཁྲིད་དེ་ཚོས་ཁོ་ཚོར་མཐུན་འགྱུར་བྱེད་པའི་རེ་བ་བརྒྱབ་པ་རེད། ཕྱི་
ཚུལ་ལ་ཚོགས་འདུ་དེའི་དམིགས་ཡུལ་ནི“ཕྱོགས་ཡོངས་ཀྱི་དམངས་གཙོའི་གྲོས་མོལ”བྱེད་ཆེད་
ཡིན་ཡང་། རྒྱ་ནག་དམར་ཤོག་ཚོགས་པ་རང་ངོས་ནས་ཐབས་ལམ་དེར་འགྲེལ་བཤད་བརྒྱབ་
པ་ལྟར་ན། “ཕྱོགས་ཡོངས་ཀྱི་དམངས་གཙོའི་གྲོས་མོལ”ཞེས་པ་ནི་ཚོགས་བཅར་བར་གནོན་
ཤུགས་སྤྲད་དེ་རྒྱ་ནག་དམར་ཤོག་ཚོགས་པའི་བཀའ་ལ་རྩི་བཀུར་མི་ཞུ་ཐབས་མེད་བཟོ་བར་
བཏགས་པའི་མིང་སྙན་པོ་ཞིག་པ་ཡིན་པ་གསལ་པོ་རེད། དེའི“[དམིགས་ཡུལ་ནི]ཚོགས་འདུར་
ཡོད་པའི་གྲངས་ཉུང་མི་རིགས་ཀྱི་འགོ་ཁྲིད་མང་ཆེ་བས་ཡོངས་གྲགས་ཐོག་ཁོ་ཚོས་མི་མང་ལ་
བཤུ་གཞོག་བཏང་ཡོད་པ་དང་གཉའ་གནོན་བྱས་ཡོད་པར་ཁས་ལེན་བྱེད་འཇུག་རྒྱུ་དང༌། ཁོ་
ཚོས་འདི་ལྟར་བྱས་པར་རང་སྐྱོན་ངོས་ལེན་བྱེད་འཇུག་དགོས། [ང་ཚོས]དམངས་གཙོའི་བཅོས་
བསྒྱུར་གོ་སྒྲིག་བྱེད་སྟངས་ཀྱི་སྦྱོང་བརྡར་སྤྲོད་བཞིན་ཡོད་པའི་ས་གནས་ཧུར་བརྩོན་པ་ཁྲིད་ཡོང་
སྟེ་ཁོ་ཚོས་ཚོགས་ཆུང་ཆ་བགོས་ཀྱི་ཚོགས་འདུའི་ནང་ཞུགས་ཏེ་གྲངས་ཉུང་མི་རིགས་ཀྱི་འགོ་
ཁྲིད་འདི་ཚོ་བློ་འགུགས་བྱེད་པ་དང༌། ཁོ་ཚོར་འཐབ་འཛིང་བྱེད་འཇུག་དགོས།” དངོས་གཞིའི་
ཚོགས་འདུ་འདི་ཚོ་ཙམ་མ་ཟད། ད་དུང་གཞུང་འབྲེལ་མ་ཡིན་པའི་ཡུལ་དུས་གནས་སྐབས་སུ་རྒྱ་
མི་དམར་པོས་བོད་པའི་འགོ་ཁྲིད་དང་མཉམ་དུ་ཉིན་ལྟར་རྒྱུན་མི་ཆད་པར“གྲོས་མོལ”བྱས། རྒྱུད་
རིམ་འདི་གྲངས་ཉུང་མི་རིགས་ཀྱི་འགོ་ཁྲིད་ཆིག་སྟོང་ཙམ་གྱིས་དངོས་སུ“དམངས་གཙོའི་བཅོས་
བསྒྱུར་འགོ་འཛུགས་རྒྱུའི་གྲོས་ཆོད་ལ་རྒྱབ་སྐྱོར”མ་བྱས་བར་དུ་ཡང་ནས་བསྐྱར་དུ་ས་གནས་
རིམ་པར་བསྐྱར་ཟློས་བྱས་པ་རེད།
ཚོགས་འདུ་འདི་ཚོར་ཁེ་ཕན་འཕར་མ་ཞིག་ཡོད་པ་ནི་རྒྱ་ནག་དམར་ཤོག་ཚོགས་པས་བོད་
པའི་ས་ཁུལ་ཡོངས་ལ་རྒྱ་མིའི་ལས་དོན་ཚོགས་ཆུང་བཏང་ནས་ས་ཁུལ་གྱི་འགན་ལེན་པ་དང་། དེ་
ཚོར་ས་ཞིང་བཅོས་བསྒྱུར་བྱེད་འགོ་འཛུགས་སྐབས་ས་གནས་ཀྱི་བོད་པའི་འགོ་ཁྲིད་ཚོ་ཚོགས་
འདུར་ཡོད་པས་ཁོ་ཚོར་འགོག་རྐྱེན་བཟོ་མཁན་མེད་པ་དེ་རེད། ས་གནས་འགོ་ཁྲིད་ཚོ་ད་དུང་
ཚོགས་འདུ་འཚོག་བཞིན་ཡོད་པ་དང༌། ས་ཞིང་བཅོས་བསྒྱུར་ལག་བསྟར་བྱེད་ཆོག་པའི་མཐའ་
མའི་བཀའ་འཁྲོལ་ལ་ས་ཁུལ་སྲིད་གཞུང་གིས་ཕྱི་ཟླ་བདུན་པའི་ནང་མ་གཏོགས་མོས་མཐུན་བྱས་
མེད་ནའང༌། རྒྱ་ནག་དམར་ཤོག་ཚོགས་པའི་འགོ་ཁྲིད་ཚོགས་ཆུང(ཏང་ཨུ)གིས་སྡེ་དགེ་ཁུལ་དུ་ཕྱི་
ལོ་༡༩༥༦ ལོའི་ཟླ་བ་གཉིས་པའི་ནང་ཁྱོན་བསྡོམས་ལས་བྱེད་བདུན་བརྒྱ་ལས་གྲུབ་པའི་ལས་
དོན་ཚོགས་ཆུང་ས་ཞིང་བཅོས་བསྒྱུར་བྱེད་པར་བཏང་བ་རེད། དུས་མཚུངས་སུ་ཕྱི་ཟླ་གསུམ་པའི་
མཚམས་སུ་སྡེ་དགེ་རྫོང་ཡོངས་སུ་དྲག་པོའི་གྱེན་ལོག་གི་ཟིང་ཆ་ལངས།
ཧ་ལམ་དེ་དང་དུས་མཚུངས་སུ་རྒྱ་ནག་རྒྱལ་ཡོངས་འཐབ་ཕྱོགས་གཅིག་གྱུར་པུའུ་ཡི་འགོ་
གཙོ་ལིའི་ཝུད་ཧན་གྱིས་སྤྱིར་ཡོང་ཐབས་མེད་ཀྱང༌། བློ་ཁོག་ཆེན་པོས་རྒྱ་ནག་དམར་ཤོག་ཚོགས་
པས“མཚོ་སྔོན་དང་། ཀན་སུའུ། སི་ཁྲོན་ཞིང་ཆེན་ནང་ཞི་བའི་བསྒྱུར་བཀོད་ཧ་ཅང་ཡག་པོ་བཏང་
ནས་ཀུན་གྱིས་མིག་དཔེ་ལྟ་ས་ཞིག་བཟོ་གི་ཡིན། དེ་དུས་བོད(རང་སྐྱོང་ལྗོངས) ཀྱི་མི་མང་དང་འགོ་
ཁྲིད་ཚོ་དེར་ལྟ་བར་མགྲོན་འབོད་བྱེད་རྒྱུ་ཡིན”ཞེས་བཤད། ཁོང་གིས་བཤད་པ་ལྟར་ན། “མཚོ་
སྔོན་དང་། ཀན་སུའུ། སི་ཁྲོན་གྱི་བསྒྱུར་བཀོད་རྣམ་པ་མཐོང་རྗེས་བོད་པ་ཚོ་བཅོས་བསྒྱུར་བྱེད་
རྒྱུར་སེམས་འགུལ་ཐེབས་རྒྱུ་ཡིན་པ་དང་། དེ་ལ་བརྟེན་ནས་ཁོ་ཚོས་བོད(རང་སྐྱོང་ལྗོངས)ནང་ཞི་
བའི་བསྒྱུར་བཀོད་མགྱོགས་སུ་གཏོང་གི་རེད།"
དེ་ལྟར་ཡང་། སི་ཁྲོན་ཞིང་ཆེན་གྱི་བོད་རིགས་ས་ཁུལ་དུ་ས་ཞིང་བཅོས་བསྒྱུར་རྩ་བ་ནས་
ཞི་བའི་སྒོ་ནས་བྱུང་མེད། བྲེལ་ཟིང་ཆེ་བའི་བཅོས་བསྒྱུར་དེ་ཚོར་བོད་པས་ངོ་རྒོལ་ཤུགས་ཆེན་
པོ་བྱས་པ་དང༌། བོད་པས་ངོ་རྒོལ་བྱེད་དོན་གང་ཡིན་པའི་སྐོར་རྒྱ་ནག་དམར་ཤོག་ཚོགས་པའི་
འཐབ་ཕྱོགས་གཅིག་གྱུར་པུའུ་ཡི་ཚོགས་གཙོ་གཞོན་པ་ཀྲང་ཤང་མིང་གི་མི་ཚེའི་ལོ་རྒྱུས། ནང་
ཁུལ་དཔྱད་གཞིའི་ཡིག་ཆ་ཞིག་ནང་འགྲེལ་བཤད་བརྒྱབ་ཡོད། ཁོང་གིས་དེབ་དེའི་ནང་ཕྱི་ལོ་
༡༩༥༦ ལོའི་ཟླ་བ་བཞི་པའི་ནང་ཁོང་གིས་བོད(རང་སྐྱོང་ལྗོངས)ནས་ལས་བྱེད་ཉི་ཤུ་ལས་གྲུབ་
པའི་ཚོགས་ཆུང་ཞིག་སི་ཁྲོན་དུ་ཁྲིད་དེ་དཀར་མཛེས་ཁུལ་གྱི་ས་ཞིང་བཅོས་བསྒྱུར་དཔེ་མཚོན་
ལ་སློབ་སྦྱོང་བྱེད་པར་བསྐྱོད། འོན་ཀྱང༌། ཁོ་ཚོ་སྡེ་དགེར་སླེབ་དུས་ས་གནས་དེའི་ལས་དོན་
ཚོགས་ཆུང་གིས་ས་ཁུལ་དེར་ས་ཞིང་བཅོས་བསྒྱུར་འགོ་འཛུགས་རྩིས་བྱེད་དུས“མི་ངན”གྱིས་
ལས་བྱེད་དེ་ཚོ་བསད་ཡོད་པ་ཤེས་རྟོགས་བྱུང་ཞེས་བྲིས་ཡོད། ས་གནས་བོད་རིགས་ལས་བྱེད་
ཀྱིས་ཁོང་ལ་འགྲེལ་བཤད་བརྒྱབ་པ་ལྟར་ན། གནད་དོན་ཐུག་ས་གཙོ་བོ་ནི་རྒྱ་ནག་དམར་ཤོག་
ཚོགས་པས་སྡེ་དགེ་ཁུལ་དུ་ས་ཞིང་བཅོས་བསྒྱུར་བྱེད་རྒྱུའི་སྐོར་ས་གནས་བོད་རིགས་ལས་
བྱེད་དང་གྲོས་བསྡུར་ཟུར་ཙམ་ཡང་བྱས་མེད་པ་དང༌། དེ་ལས་ལྡོག་སྟེ་ཁོ་ཚོ་ཁྲེན་ཏུར་ཚོགས་
འདུ་ཞིག་ལ་སྐད་བཏང་སྟེ་གོང་རིམ་ནས་བཅོས་བསྒྱུར་བྱེད་རྒྱུའི་ཐག་གཅོད་བྱས་ཟིན་པས་དེར་
འགྱུར་བ་གང་ཡང་མ་བཏང་བར་ལག་བསྟར་བྱེད་དགོས་པའི་བཀའ་བཏང་བར་བརྟེན་ནས་རེད་
ཅེས་བཤད་ཡོད།
སྤྱིར་ལིའི་ཝུད་ཧན་གྱིས་བཅོས་བསྒྱུར་གྱི་བྱེད་སྒོ་དེ་ཚོ“ཞི་བའི་སྒོ་ནས་དང་དམངས་གཙོའི་
ལམ”ནས་གཉེར་ལུགས་བཤད་ཡོད་མོད། ཁོང་གི་སྐད་ཆའི་ཚིག་འགྲོས་ཀྱིས་བོད་པའི་འཁང་
ར་ཇི་ཙམ་དོན་དངོས་ཡིན་པར་རྒྱབ་རྟེན་བྱས་ཡོད་དེ། ལིའི་ཝུད་ཧན་གྱིས་བཤད་པ་ལྟར་ན།
བཅོས་བསྒྱུར་བྱེད་ཡུལ་གྱི་ཁ་གཏད་ནི“ཞིང་བྲན་བདག་པོ་དང༌། བཀས་བཀོད་རྒྱུད་འཛིན་གྱི་
མངའ་བདག །མ་རྩ་རིང་ལུགས་པ། སྐུ་དྲག །འགོ་པ། ཚོ་དཔོན། དུད་ཁྱིམ་བརྒྱ་སྟོང་གི་འགོ་
ཁྲིད། སྤྲུལ་པའི་སྐུ། ཁ་ཆེའི་མཆོད་དཔོན། གྲྭ་བཙུན། བླ་མ། འབྲོག་སའི་བདག་པོ་སོགས་ཚུད་
པའི་བཤུ་གཞོག་དབང་སྒྱུར་གྲལ་རིམ”རེད། ཕྱོགས་གཞན་ཞིག་ནས་བཤད་ན། ས་ཞིང་བཅོས་
བསྒྱུར་བྱེད་སྐབས་དེ་སྔ་རྒྱ་མི་དམར་པོས་འཐབ་ཕྱོགས་གཅིག་གྱུར་གྱི་སྲིད་བྱུས་འོག་ངོ་དགའ་
སྤྲེལ་ལད་ཁྲབ་སྟེ་ཁོ་པ་ཚོའི་གྲོགས་སུ་བཀུག་པའི“གྲངས་ཉུང་མི་རིགས་ཀྱི་འགོ་ཁྲིད”ཚང་མ་ད་
ལྟ་རྩ་མེད་བཟོ་གི་ཡོད།
རྒྱ་མི་དམར་པོས་ས་ཞིང་བཅོས་བསྒྱུར་གྱི་ལས་འགུལ་དེ་ཚོ་རྒྱ་མི་ཁོ་རང་ཚོའི་ས་ཁུལ་དུ་
གྲལ་རིམ་འཐབ་རྩོད་ཀྱི་ལྟ་གྲུབ་གཞིར་བཞག་སྟེ་སྤེལ་བ་དང༌། ཁོ་ཚོས་གྲལ་རིམ་དགྲ་བོར་གཏན་
འབེབས་བྱས་པ་ཚོར་སྙིང་རྗེ་སྤུ་ཙམ་ཡང་མེད་པར་རྡུང་རྡེག་བཏང་ཡོད། སྤྱིར་གནད་དོན་འདིའི་
ཐོག་དམར་ཤོག་གི་རིགས་པའི་གཞུང་ལུགས་སྨྲ་བ་དང་ཁོ་ཚོར་སྐྱོན་བརྗོད་བྱེད་མཁན་ཚོས་
ཡིག་ཚོགས་མང་པོ་བྲིས་ཡོད་པ་དང༌། མའོ་ཙེ་ཏུང་ལ་རྒྱབ་སྐྱོར་བྱེད་མཁན་ཚོས་ལས་འགུལ་
དེ་ཚོ་བརྒྱུད་དེ་སྤྱི་ཚོགས་དང་དཔལ་འབྱོར་གྱི་དྲང་བདེན་མ་ཡིན་པའི་གནས་སྟངས་མང་པོ་ཞིག་
ལ་ཡོ་བསྲང་བྱུང་ཡོད་སྲིད་པའི་ཐོག་ནན་བཤད་བྱེད་ཀྱི་ཡོད་ཀྱང༌། ལས་འགུལ་དེ་ཚོའི་སྐབས་
ཚད་ལས་འདས་པའི་ཐལ་ཆ་ཇི་སྙེད་ཅིག་བྱུང་ཡོད་པ་ཡིག་ཚགས་སུ་གསལ་པོར་འཁོད་ཡོད།
གྲངས་ཉུང་མི་རིགས་ས་ཁུལ་དུའང་གནས་ཚུལ་གཅིག་པ་བྱུང་ཡོད་ཅིང༌། ལས་འགུལ་དེ་ཚོ་ཡང་
ཡང་ཁྲིམས་མེད་ལུགས་མེད་དུ་གྱུར་པ་རེད། བཅོས་བསྒྱུར་སྐབས་རྒྱ་ནག་གཞུང་གི་ལས་བྱེད་
ཀྱིས་དཔལ་འབྱོར་གྱི་ཚད་གཞི་གཞིར་བཞག་ནས་“གྲལ་རིམ་གྱི་དབྱེ་མཚམས”ཚུལ་བཞིན་མ་ཕྱེ་
བ་དང༌། མི་ཁ་ཤས་སྤྱི་ཚོགས་ནང་འབུར་དུ་ཐོན་པ་ཡིན་པ་ཁོ་ན་རྒྱུ་མཚན་དུ་བྱས་པའམ། ཡང་
ན་གོང་རིམ་ནས་གཏན་འབེབས་བྱས་པའི་རྒྱས་བཅད་ཚད་གཞི་ལོན་ཐབས་ལ་དམིགས་ཏེ་མི་གང་
བྱུང་ལ“ཞིང་བྲན་བདག་པོའི”ཞྭ་མོ་གཡོགས་ཡོད། མའོ་ཙེ་ཏུང་གིས“ས་བདག”གམ“ཞིང་པ་
ཕྱུག་པོའི”རྒྱས་བཅད་ཚད་གཞི་བརྒྱ་ཆ་གསུམ་ནས་ལྔ་བར་ཉུང་དུ་གཏོང་དགོས་པའི་བཀའ་བཏང་
ཡོད་ཀྱང༌། སི་ཁྲོན་དམར་ཤོག་ཚོགས་པའི་འགོ་ཁྲིད་ཚོགས་ཆུང་གིས་མི་གྲངས་བཞི་ཁྲི་དགུ་
སྟོང་ལྷག་ཟིན་པའི་ཞིང་ཆེན་དེའི་ཁྱོན་བསྡོམས་མི་འབོར་གྱི་བརྒྱ་ཆ་བདུན་ནས་བརྒྱད་ལ“ས་
བདག”གམ“ཞིང་པ་ཕྱུག་པོའི”ཞྭ་མོ་གཡོགས་པ་རེད། འོན་ཀྱང་། མའོ་ཡིས་བཀའ་བཏང་བའི་
རྒྱས་བཅད་ཚད་གཞི་དེ་ཚོར་དོན་དངོས་ཀྱི་གཞི་འཛིན་ས་གང་ཡང་མེད་ཅིང༌། ཁོང་གིས་ཚད་
གཞི་དེ་ཚོ་པེ་ཅིང་དུ་འཐབ་ཕྱོགས་གཅིག་གྱུར་པུའུ་ཡི་འགན་འཛིན་ལིའི་ཝུད་ཧན་དང་། སི་ཁྲོན་
དམར་ཤོག་ཚོགས་པའི་འགོ་ཁྲིད་ཚོགས་ཆུང་གི་དྲུང་ཡིག་གསུམ་པ་ལེའོ་ཀྲི་ཀའོ་ཡི་ལས་དོན་
སྙན་ཞུར་ཉན་རྗེས་རང་སར་རང་དགར་བཤད་པ་ཞིག་རེད།
རྒྱ་མི་དམར་པོའི་ས་ཞིང་བཅོས་བསྒྱུར་གྱི་སྲིད་བྱུས་ལ་བརྟེན་ནས་རྒྱ་ནག་གི་བོད་རིགས་ས་
ཁུལ་ཁག་ཏུ་འ་ཆད་འུ་ཐུག་གི་ངོ་རྒོལ་རྒྱ་ཁྱབ་ཏུ་བྱུང་བ་དེས་སྲིད་བྱུས་དེ་ཇི་ཙམ་ཐལ་ཆ་ཆེན་པོ་
བྱུང་ཡོད་པར་ར་སྤྲོད་ཁུངས་བཙན་བྱེད་ཀྱི་ཡོད། དེས་མ་ཚད། དེའང་གོང་དུ་གསལ་ཁ་བཏོན་པ་
བཞིན་ངོ་ལོག་པ་ཕལ་ཆེ་བ“མང་ཚོགས་དཀྱུས་མ”ཡིན་པ་ལས་དབང་སྒྱུར་གྲལ་རིམ་གྱི་ཁོངས་
མི་མ་རེད། དོན་དངོས་ཐོག་བོད་པའི་དབང་སྒྱུར་གྲལ་རིམ་གྱི་ཁོངས་མི་མང་ཆེ་བས་རྒྱ་མི་དམར་
པོ་དང་མཉམ་ལས་བྱས་ཡོད་པའམ། ཡང་ན་ཁོ་ཚོས་བར་གནས་ཀྱི་ལངས་ཕྱོགས་བཟུང་ཡོད།
བོད་པའི་གྱེན་ལངས་ཀྱི་མེ་མདའ་དང་པོ་དེ་ལིའི་ཝུད་ཧན་གྱིས་ཕྱི་ལོ་༡༩༥༦ ལོའི་ཟླ་བ་གཉིས་
པའི་གཏམ་བཤད་དེ་མ་བྱས་པའི་ཉིན་ཤས་སྔོན་ལ་དཀར་མཛེས་ཁུལ་གྱི་གསེར་རྟ་རྫོང་ནང་
བརྒྱབ་པ་རེད། ལིའི་ཝུད་ཧན་གྱིས་གཏམ་བཤད་བྱེད་པའི་ཉིན་དེར་དཔལ་ཡུལ་རྫོང་གི་བོད་
མི་ཚོས་ས་གནས་རྫོང་སྲིད་གཞུང་ཐོག་དྲག་རྒོལ་བྱས་པ་དང༌། ཉིན་དེ་རང་ལ་སྔོན་མ་ཆིང་རྒྱལ་
རབས་དང་ས་གནས་བོད་པའི་དབར་བྱུང་བའི་གྲགས་ཆེ་བའི་དམག་འཁྲུག་ཅིག་གི་དམག་ས
ཡིན་པའི་ཉག་རོང་རྫོང་གི་ལྕགས་མདུད་སྨད་ཀྱི་ས་གནས་མི་མང་གིས་ས་ཞིང་བཅོས་བསྒྱུར་
བྱེད་མཁན་ལས་དོན་ཚོགས་ཆུང་ལ་ཕར་རྒོལ་བྱས་ཏེ་འཐབ་འཁྲུག་དྲག་པོ་བྱས་མཐར་ལས་དོན་
ཚོགས་ཆུང་གི་ཚོགས་མི་བཅུ་གཉིས་རང་སར་བསད། དྲག་འཛིང་དེའི་ནང་བོད་པ་ག་ཚོད་ལ་ཤི་
རྨས་བྱུང་བའི་གནས་ཚུལ་ཁ་གསལ་པོ་མེད། རྒྱ་མི་དམར་པོས་བཅོས་བསྒྱུར་གྱི་ལས་གཞི་འགོ་
བཙུགས་ནས་དུས་ཡུན་ཟླ་བ་གཅིག་སོང་རྗེས། ཕྱི་ལོ་༡༩༥༦ ལོའི་ཟླ་བ་གསུམ་པའི་ཟླ་མཇུག་
མཚམས་སུ་དཀར་མཛེས་ཁུལ་དུ་བོད་རིགས་རང་སྐྱོང་རྫོང་ཉི་ཤུ་རྩ་གཅིག་ཡོད་པའི་ཁྲོད་ནས་
བཅོ་བརྒྱད་ནང་དྲག་པོའི་གྱེན་ལངས་བྱུང་བ་དང༌། གྱེན་ལངས་ནང་འཇུ་ཆེན་ཐུབ་བསྟན་དང་རྨེ་
ཤོད་ཀྱི་ཁམས་པ་ཚོ་ཚུད་པའི་གོ་ལག་ཞན་པོ་ལས་མེད་པའི་ངོ་ལོག་པ་ཆིག་ཁྲི་དྲུག་སྟོང་གིས་
ཞུགས་ཡོད།
ཕྱི་ལོ་༡༩༥༦ ལོའི་ཟླ་བ་གཉིས་པའི་ནང་དཀར་མཛེས་ཁུལ་ཉག་རོང་རྫོང་གི་ལྕགས་མདུད་
གོང་མ་ཁུལ་དུའང་གྱེན་ལངས་ཆེན་པོ་ཞིག་བྱུང་བ་རེད། དེར་བུད་མེད་ན་གཞོན་མིང་ལ་རྡོ་རྗེ་གཡུ་
སྒྲོན་ཞེས་པ་ཞིག་གིས་སྐྱེས་པའི་ཆས་སྤྲས་པ་དང༌། རྟར་བཞོན་ཏེ་མི་བརྒྱ་ཕྲག་ཁ་ཤས་ཀྱི་འགོ་
ཁྲིད་དེ་ས་ཞིང་བཅོས་བསྒྱུར་བྱེད་མཁན་རྒྱ་མིའི་ལས་དོན་ཚོགས་ཆུང་གིས་བཟུང་བའི་འབྲུག་མོ་
མཁར་རྫོང་ཞེས་པའི་ཡུལ་དེའི་བཙན་རྫོང་གི་མཐའ་བསྐོར་ཏེ་རྒྱ་མིར་དྲག་རྒོལ་བྱས་པ་རེད།
བོད་པའི་ས་ཁུལ་གཞན་དང་མཚུངས་པར་རྒྱ་མི་དམར་པོའི་དབང་སྒྱུར་གྱི་ཐོག་མའི་དུས་
སྐབས་སུ་ལྕགས་མདུད་གོང་མ་ཁུལ་དུའང་ཁོ་ཚོའི་འཐབ་ཕྱོགས་གཅིག་གྱུར་གྱི་སྲིད་བྱུས་ལ་ལམ་
ལྷོང་བྱུང་ཡོད་པ་དང༌། རྡོ་རྗེ་གཡུ་སྒྲོན་གྱི་ཁྱོ་ག་རྒྱ་རི་ཉི་མ་ཉག་རོང་རྫོང་གི་རྫོང་དཔོན་རེད། འོན་
ཀྱང༌། ཕྱི་ལོ་༡༩༥༦ ལོའི་ཟླ་བ་དང་པོའི་ནང་ཁུལ་དེར་ས་ཞིང་བཅོས་བསྒྱུར་གྱི་ལས་དོན་ཚོགས་
ཆུང་སླེབས་རྗེས་ཁོ་ཚོས་གྲལ་རིམ་འཐབ་རྩོད་བྱེད་འགོ་བཙུགས་པ་རེད། དེར་བརྟེན། ལས་དོན་
ཚོགས་ཆུང་དེས་ས་གནས་མི་མང་ཁྲོད“གྲལ་རིམ་གྱི་དབྱེ་མཚམས”ཕྱེ་བ་དང་། “འཐབ་རྩོད་ཀྱི་
ཚོགས་འདུ”འཚོགས་པ། ཚོ་པའི་འགོ་གཙོའི་ལམ་ལུགས་མེད་པ་བཟོས་པ། མེ་མདའི་རིགས་
གཞུང་བཞེས་བཏང་བ། རྒྱུ་ནོར་བཙན་འཕྲོག་བྱས་པ། མི་མང་གི་འབྲུ་རིགས་དང་ས་ཞིང་བསྐྱར་དུ་
བགོ་འགྲེམས་བཅས་བྱས་པ་རེད།
གྱེན་ལངས་དེའི་ཐད་ཀའི་འབྱུང་རྐྱེན་ནི་བོད་པའི་དྲག་པོའི་གྱེན་ལངས་སྔོན་འགོག་བྱེད་པ་
དང་། རྒྱ་མིས་ཁོ་རང་ཚོའི་གང་བཤད་ལ་ཉན་མཁན་ཡུལ་དམག་གསར་འཛུགས་བྱས་པ་ལ་མཚོན་
ཆ་སྤྲོད་ཆེད་ས་ཞིང་བཅོས་བསྒྱུར་ལས་དོན་ཚོགས་ཆུང་གིས་བོད་པའི་ལག་ནས་མཚོན་ཆ་གཞུང་
བཞེས་གཏོང་སྐབས་རྒྱ་མིའི་ལས་བྱེད་དང་བོད་པའི་དབར་འཁྲུག་འཛིང་ཞིག་ཤོར་བ་དེ་རེད། རྒྱ་
ནག་གཞུང་གིས་ལས་དོན་ཚོགས་ཆུང་ལ་བོད་པའི་མེ་མདའ་ཚང་མ་གཞུང་བཞེས་གཏོང་དགོས་པ་
དང་། གལ་ཏེ་དགོས་གལ་བྱུང་ན་དམག་ཤུགས་བེད་སྤྱོད་བཏང་ཡང་ཆོག་ཅེས་བཀའ་བཏང་ཡོད།
ཉིན་གཅིག་ལས་དོན་ཚོགས་ཆུང་དེ་འགྱུར་མེད་ཅེས་པའི་འགོ་པ་ཞིག་གི་ཁྱིམ་དུ་མེ་མདའ་
གཞུང་བཞེས་གཏོང་བར་སླེབས། འོན་ཀྱང༌། དེ་ཉིན་ཁོང་དར་རྩེ་མདོར་སོང་ནས་ཁྱིམ་དུ་ཨ་
མ་དང་། ཆུང་མ། བུ་ཕྲུག །གཉེར་པ་མ་གཏོགས་བསྡད་མེད། ཁོ་ཚོས་ལས་དོན་ཚོགས་ཆུང་
དེར་ཁྱིམ་དུ་མེ་མདའ་གཅིག་རང་ཡོད་པ་དེ་འགྱུར་མེད་ཀྱིས་ཁྱེར་སོང་བས་ནང་ལ་མེ་མདའ་
གཅིག་ཀྱང་མེད་ཅེས་བཤད་ཀྱང༌། ལས་དོན་ཚོགས་ཆུང་དེས་ཁོ་ཚོ་ཚང་མ་དམར་གསོད་
བཏང་བ་རེད། དོན་རྐྱེན་དེ་བྱུང་རྗེས་ས་གནས་ཀྱི་ཚོ་པ་ཚང་མ་ཧ་ལས་ནས་ཁོ་ཚོས་ནང་ཁུལ་
གྱི་དེ་སྔའི་ཞེ་འཁོན་ཚང་མ་ཟུར་དུ་བཞག་སྟེ་དཔུང་པ་མཉམ་དུ་རུབ་ནས་རྒྱ་མིར་གྱེན་ལོག་བྱེད་
རྒྱུའི་ཐག་བཅད།
ས་གནས་བོད་པའི་གྱེན་ལངས་དེའི་ནང་དུད་ཁྱིམ་༢༧༨༧ ནས་མི་གྲངས་༣༩༧༢ ཀྱིས་
མཉམ་ཞུགས་བྱས་ཡོད་ཅིང༌། མི་གྲངས་ཀྱི་ཆ་ནས་ཁོ་ཚོས་རྫོང་དེའི་ཁྱོན་བསྡོམས་མི་འབོར་གྱི་
བརྒྱ་ཆ་བཅུ་བདུན་མ་ཟིན་ཙམ་ཡིན་པ་དང༌། དུད་ཁྱིམ་གྱི་ཆ་ནས་རྫོང་དེའི་ཁྱོན་བསྡོམས་དུད་ཁྱིམ་
གྱི་བརྒྱ་ཆ་བདུན་ཅུ་ཐམ་པ་ཟིན་ཡོད། སྤྱིར་གྱེན་ལངས་དེའི་ནང་ས་གནས་ཀྱི་འགོ་པ་བཞི་བཅུ་ཞེ་
གཅིག་དང་ཆོས་ལུགས་ཀྱི་འགོ་ཁྲིད་སུམ་ཅུ་སོ་དགུ་ཡོད་ཀྱང་། གྱེན་ལངས་བྱེད་མཁན་གཞན་
ཚང་མ་མི་མང་དཀྱུས་མ་ཤ་སྟག་རེད། ཕྱོགས་གཞན་ཞིག་ནས་བཤད་ན། དོན་དངོས་ཐོག“ངོ་
ལོག་ཇག་པ”ཕལ་ཆེ་བ་རྒྱ་མི་དམར་པོས་གཞུང་འབྲེལ་ཐོག་གསར་བརྗེའི་སྲོག་ཤིང་དུ་གཏན་
འབེབས་བྱས་པའི“ཡར་ལངས་ཞིང་བྲན”ཤ་སྟག་རེད།
རྡོ་རྗེ་གཡུ་སྒྲོན་གྱིས་འགོ་ཁྲིད་པའི་མི་བརྒྱ་ཕྲག་ཁ་ཤས་དེ་ཚོས་འབྲུག་མོ་མཁར་རྫོང་གི་
མཐའ་བསྐོར་ཏེ་རྒྱ་མིའི་ལས་དོན་ཚོགས་ཆུང་དེ་ཐར་ས་མེད་པ་བཟོས་པ་དང༌། ཁོ་ཚོའི་འཐུང་ཆུ་
བཀག་པ་རེད། དེ་ལྟར་ཡང༌། བོད་པར་དེང་དུས་ཀྱི་གོ་མཚོན་མེད་པར་བརྟེན་ཁོ་ཚོས་སྲ་ཞིང
བཙན་པའི་ལྕགས་རིས་བསྐོར་བའི་གནའ་བོའི་མཁར་རྫོང་དེ་གཏོར་མ་ཐུབ་སྟབས་བོད་པས་རྒྱ་
མི་ཚོ་མཁར་རྫོང་དེའི་ཕྱིར་འཐོན་རྒྱུར་བསྒུགས་ནས་བསྡད་པ་དང༌། རྒྱ་མིས་མཁར་རྫོང་དེའི་ནང་
ཡིབ་ནས་བསྡད་དེ་དུས་ཡུན་ཟླ་བ་གཅིག་འདས། མཐའ་མཇུག་རྒྱ་ནག་གཞུང་གིས་རྒྱ་དམག་
མདའ་ཤོག་ཅིག་ལས་དོན་ཚོགས་ཆུང་དེའི་རྒྱབ་སྣོན་དུ་བཏང་བ་དང༌། བོད་པ་ཚོས་རྒྱ་དམག་དང་
དམག་འཐབ་བྱས་ཀྱང་རྒྱ་དམག་གི་མཚོན་ཆ་བཟང་བས་བོད་པས་གླགས་མ་རྙེད། དམག་འཁྲུག་
དེའི་ནང་བོད་པར་ཕམ་ཉེས་བྱུང་བ་དང༌། རྒྱ་ལག་ཏུ་མ་ཚུད་པར་གསོན་པོར་ཐར་བའི་བོད་པ་ཉུང་
ཤས་ལས་མ་བྱུང་བ་ཚང་མ་རི་རྩེའམ། ཡང་ན་ལྷ་སའི་ཕྱོགས་སུ་བྲོས་བྱོལ་ལ་སོང༌། རྗེས་ལ་རྒྱ་
ནག་དམར་ཤོག་ཚོགས་པས་ས་ཁུལ་དེ་ཡོངས་ལ་དྲ་རྙི་བརྒྱབ་སྟེ་བོད་པ་ཧ་ཅང་མང་པོ་བཙོན་
འཇུག་བྱས་པ་དང༌། བོད་པའི་བུད་མེད་ཁ་ཤས་ལ་རང་གི་སྤུན་མཆེད“ངོ་ལོག་ཇག་པར”གནས་
ཚུལ་བསྐྱལ་བའམ། ཡང་ན་ལྐོག་ཏུ་ངོ་ལོག་ཇག་པའི་རི་ཁྲོད་ཀྱི་ཡིབ་སར་ཟས་གོས་སྐྱེལ་བར་སོང་
བའི་ཉེས་འཛུགས་བྱས་ཏེ་བཙོན་འཇུག་བྱས་པ་རེད།
རྒྱ་མི་དམར་པོའི་དབང་སྒྱུར་གྱི་ཆེས་ཐོག་མའི་དུས་སྐབས་དེར་བོད་པའི་ས་ཁུལ་མང་པོར་
དཀའ་ངལ་གཅིག་མཚུངས་སུ་བྱུང་ཡོད་དེ། ཆ་མི་ཚང་བའི་ད་ཡོད་བསྡོམས་རྩིས་གཞི་གྲངས་ལྟར་
ན་ཕྱི་ལོ་༡༩༥༦ ལོའི་ཟླ་བ་གསུམ་པའི་ཟླ་མཇུག་མཚམས་སུ་སི་ཁྲོན་གྱི་རྔ་བ་བོད་རིགས་རང་
སྐྱོང་ཁུལ་གྱི་གྲོང་གྲོང་རྡལ་བཅུ་བདུན་ནང་ནས་མི་གྲངས་སུམ་སྟོང་གིས་གྱེན་ལངས་ནང་ཞུགས་
ཡོད་པ་དང༌། ཕྱི་ཟླ་ལྔ་པའི་ཟླ་དཀྱིལ་མཚམས་སུ་ཁུལ་དེའི་ངོ་ལོག་བྱེད་མཁན་བོད་པའི་གྲངས་
འབོར་ལྡབ་བཞིས་འཕར་སྣོན་བྱུང་ཡོད། ཕྱི་ཟླ་དྲུག་པའི་ནང་ཀན་སུའུ་ཞིང་ཆེན་དང་ཡུན་ནན་
ཞིང་ཆེན་གྱི་བོད་པའི་ཁྲོད་དུའང་གྱེན་ལངས་བྱུང་བ་རེད།
དེ་མ་ཐག་ཀྲུང་གུང་ཀྲུང་དབྱང་དང་རྒྱ་ནག་དབུས་དམག་དོན་ལྷན་ཁང་གིས་ས་གནས་ཀྱི་ངོ་ལོག་
ཟིང་འཁྲུག་དེ་ཚོའི་ཐོག་དྲག་གནོན་བྱེད་པར་ཁྲེན་ཏུའུ་དམག་ཁུལ་ཁང་ནས་རྒྱ་དམག་མངག་གཏོང་
བྱས་པ་དང༌། ཕྱི་ཟླ་གསུམ་པའི་ཟླ་དཀྱིལ་མཚམས་སུ་ཁྲེན་ཏུའུ་དམག་ཁུལ་ཁང་དང་ཁུན་མིང་
དམག་ཁུལ་ཁང་གཉིས་ཀར་སི་ཁྲོན་ཞིང་ཆེན་དང་ཡུན་ནན་ཞིང་ཆེན་ནང་གི་ཟིང་འཁྲུག“ཞོད་
འཇགས”སུ་གཏོང་བའི་ལས་དོན་ཕན་ཚུན་གཞོགས་འདེགས་བྱེད་ཆེད་དམིགས་བསལ་སྤྱི་ཁྱབ་
བཀོད་འདོམས་ཁང་རེ་གསར་འཛུགས་བྱས།
ཕྱི་ལོ་༡༩༥༦ ལོའི་ལོ་མགོར་མི་དམངས་བཅིངས་འགྲོལ་དམག་གིས་སི་ཁྲོན་ཞིང་ཆེན་
ནང་གི་གྱེན་ལོག་ལ་དྲག་གནོན་བྱེད་ཆེད་ཀྲུའུ་པོ་ལོཕུ་TU-4རྟགས་ཅན་གྱི་ཐག་རིང་མདེལ་
དབྱུག་གནམ་གྲུ་ཆེ་གྲས་ཞེས་པའི་གོ་མཚོན་གསར་པ་གསར་རྐྱང་ཞིག་ཆེས་ཐོག་མར་བེད་
སྤྱོད་བཏང་བ་རེད། ལོ་གསུམ་གྱི་སྔོན་ཏེ་ཕྱི་ལོ་༡༩༥༣ ལོའི་ཟླ་བ་དང་པོའི་ནང(ཨུ་རུ་སུའི་
སྲིད་འཛིན)སི་ཏ་ལིན་གྱིས་མའོ་ཙེ་ཏུང་ལ་མིང་འདོགས་ལ“གླང་གོག”ཅེས་པའི་གནམ་གྲུ་དེ་
རིགས་བཅུ་སྐྱེས་སུ་སྤྲད་པ་དང༌། རྒྱ་ནག་མཁའ་དམག་གིས་གནམ་གྲུ་དེ་ཚོ་རང་ཚུགས་ཐག་
རིང་མདེལ་དབྱུག་གནམ་གྲུའི་མདའ་ཤོག་ཨང་༤ ཞེས་པའི་མདའ་ཤོག་དམིགས་བསལ་ཞིག་
བཟོས་པ་དང་རྒྱ་མིའི་མཁའ་དམག་ལ་ཨུ་རུ་སུའི་སློབ་སྟོན་པས་སྦྱོང་བརྡར་སྤྲད་པ་རེད། ཕྱི་ལོ་
༡༩༥༦ ལོའི་ཟླ་བ་གསུམ་པའི་ཟླ་མཇུག་ནས་ཟླ་བ་བཞི་པའི་ཟླ་དཀྱིལ་བར་དུ་རྒྱ་ནག་མཁའ་
དམག་གིས་གནམ་གྲུ་གསར་པ་དེ་ཚོ་སི་ཁྲོན་ཞིང་ཆེན་གྱི་ཟིང་ཆ་ལང་ཡུལ་དུ་ཆགས་པའི་བོད་
པའི་ལོ་རྒྱུས་ཡུན་རིང་ལྡན་པའི་དགོན་པ་གསུམ་སྟེ། བྱམས་ཆེན་ཆོས་འཁོར་གླིང་(ལི་ཐང)
བསམ་འཕེལ་གླིང༌།(ཆ་འཕྲེང་།) དགའ་ལྡན་ཕན་བདེ་གླིང(འབའ་ཐང)ཐོག་འབར་མདེལ་དང༌།
གཡུགས་ནས་གཏོར་བཤིག་གཏོང་ཆེད་དུ་བེད་སྤྱོད་བཏང་བ་རེད། རྒྱ་དམག་གིས་དགོན་
པ་དེ་ཚོ་ཤུགས་དྲག་ཆེ་བའི་མཚོན་ཆ་གསར་པའི་དམིགས་འབེན་དུ་བདམས་པ་ནི“ངོ་ལོག་
པར”རྒོལ་རྡུང་བཏང་བ་ཙམ་མ་ཡིན་པར་བོད་པའི་རིག་གནས་ཤུལ་བཞག་ལ་རྒོལ་རྡུང་བཏང་
བ་ཞིག་རེད། རྒྱ་མིས་བོད་པའི་ཐོག་འབར་མདེལ་གྱི་དྲག་རྒོལ་བྱས་པར་ས་གནས་མི་
སེམས་འཚབ་ཧ་ཅང་ཆེན་པོ་བྱུང་བ་དང༌། དེ་ལས་ཀྱང་གལ་ཆེ་བ་ཞིག་ལ་རྒྱ་དམག་གི་རྩིང་
སྤྱོད་དེ་ཚོས་བོད་པ་ཧ་ཅང་མང་པོའི་སེམས་ནང་ཞེད་སྣང་ཆེན་པོ་སྐྱེར་བཅུག་པ་རེད། མཐའ་
མཇུག་བོད་པ་ཚང་མས་རིམ་བཞིན་བོད་པའི་ས་ཁུལ་གཞན་དང་། ལྷག་པར་དུ་ལྷ་སར་བྱུང་བའི་
གནས་ཚུལ་ཡང་ཐོས་པ་རེད།
དོན་དངོས་ཐོག་ཀྲུང་གུང་ཀྲུང་དབྱང་གིས་ཕྱི་ལོ་༡༩༥༦ ལོའི་ཟླ་བ་དང་པོའི་ནང་ས་གནས་
ལས་དོན་ཚོགས་ཆུང་ལ་བོད་པའི་འགོག་རྒོལ་འགོག་ཐབས་སུ་དགོན་སྡེ་ཁག་ནང་དོགས་ཟོན་
ཆེན་པོས“བཅོས་བསྒྱུར”གཏོང་དགོས་པའི་བཀའ་འདི་ལྟར་བཏང་ཡོད་དེ། “སྤྱིར་ནང་པའི་དགོན་
སྡེ་ཁག་གིས་བོད་པའི་ས་ཁུལ་དུ་ཞིང་ས་གཤིན་པོ་བཟུང་ཡོད་ཀྱང༌། བོད་རིགས་མི་མང་ཁྲོད་
བསམ་ཚུལ་ངན་པ་མ་ཡོང་བའམ། ཡང་ན་ཆོས་ལུགས་ཀྱི་གནད་དོན་ཐོག་ང་ཚོས་དག་འབུད་
བྱེད་དགོས་པའི་གནས་སྟངས་ཤིག་མི་ཡོང་སླད་ང་ཚོས་གནས་སྐབས་རིང་ཁོ་ཚོ་དེ་མུར་བཞག་
ན་ཡག་ཤོས་རེད།”3འོན་ཀྱང༌། ས་གནས་རྒྱ་དམག་གིས་བཀོད་ཁྱབ་འདིའི་ནང་གསལ་བའི་
སྲིད་བྱུས་ཀྱི་ཚབ་ཏུ་མཁྲེགས་འཛིན་གྱི་སྲིད་བྱུས་ཤིག་ལག་བསྟར་བྱས་ཡོད་པ་ཁ་གསལ་པོ་
ཡིན་ཡང་། བཀོད་ཁྱབ་འདིའི་ནང་དོན་ལུང་བསྟན་བརྒྱབ་པ་ལྟ་བུ་བྱུང་ཡོད། འཇིགས་སུ་རུང་བའི་
གཏོར་བཤིག་དེ་ཚོས་བོད་པས་རྒྱ་མིར་འགོག་རྒོལ་བྱེད་རྒྱུའི་ངར་བསླངས་སྟབས་རྒྱ་མི་དམར་
པོས་རེ་བ་བརྒྱབ་པ་ལས་ལྡོག་པའི་གྲུབ་འབྲས་བྱུང་བ་རེད།
སྐབས་དང་མཚམས་དེར་དམག་སྤྱི་ཁྲེན་དབྱིས་ཀྱིས་འགོ་ཁྲིད་པའི་རྒྱ་ནག་དམར་པོ་ཚོགས་པའི་
སྐུ་ཚབ་ཚོགས་ཆུང་ཞིག་ལྷ་སར་བོད་རང་སྐྱོང་ལྗོངས་གྲ་སྒྲིག་ཨུ་ཡོན་ལྷན་ཁང་གསར་འཛུགས་
བྱེད་པར་འགྲོ་ཉེར་ཡོད། ལས་ཁུངས་དེ་རྒྱ་ནག་དམར་ཤོག་ཚོགས་པའི་བོད(རང་སྐྱོངས་ལྗོངས)
ཀྱི་སྔོན་འགྲོའི་སྲིད་གཞུང་ཆགས་རྒྱུ་རེད།
ཕྱི་ལོ་༡༩༥༦ ལོའི་སྔོན་ལ་རྒྱ་ནག་དམར་ཤོག་ཚོགས་པ་དང་ལྷ་སའི་བོད་གཞུང་དབར་
གྱི་འབྲེལ་བ་དུས་ཕྱིས་ཀྱི་རྒྱ་ནག་གཞུང་གི་དྲིལ་བསྒྲགས་ཡིག་ཆའི་ནང་གསལ་བ་ལྟ་བུའི་སྡུག་
པོ་བྱུང་མེད། རྒྱ་མི་དམར་པོས་བོད(རང་སྐྱོང་ལྗོངས)ནང་དུ་ཁམས་ཁུལ་དང་འདྲ་བར་མི་མང་
ལ“བཀས་བཀོད་རྒྱུད་འཛིན་གྱི་སྲིད་དབང”མགོ་རྟིང་སློག་དགོས་པའི་སྐུལ་སློང་མགྱོགས་པོ་མ་
བྱས་པར་ཁོ་ཚོས་ལོ་མང་རིང་མི་མང་ལ་“རྒྱལ་གཅེས་འཐབ་ཕྱོགས་གཅིག་གྱུར་གྱི་སྲིད་བྱུས”ངོ་
སྤྲོད་བྱས་པ་དང༌། དུས་མཚུངས་སུ་གཞི་རིམ་མང་ཚོགས་ཀྱི་ཚོགས་མིའི་སྡེ་ཁག་ལས་གྲུབ་པའི་
ས་གནས་དམར་ཤོག་ཚོགས་པའི་ཡན་ལག་མང་པོ་གསར་འཛུགས་བྱས། ཁོ་ཚོས་ད་དུང་བོད་
རིགས་གཞོན་སྐྱེས་ཕུགས་རེ་ཅན་ཁག་གཅིག་བསྡུ་སྐོང་བྱས་པ་དང༌། ཁོ་ཚོ་པེ་ཅིང་དུ་བཏང་སྟེ་
སྦྱོང་བརྡར་སྤྲད་རྗེས་མ་འོངས་པར་རྒྱ་མིའི་ལས་བྱེད་ཡོང་རེ་བྱས། བོད་པའི་དབང་འཛིན་མི་སྣ་
ཚོ་དང་རྒྱ་མི་དམར་པོའི་དབར་ཅུང་མཛའ་ཞིང་མཐུན་པའི་ལས་ཀའི་འབྲེལ་བ་ཡོད་ཅིང༌། ལྷ་སའི་
དམར་ཤོག་ཚོགས་པའི་ལས་བྱེད་མི་རེ་ངོ་རེར་“་འཐབ་ཕྱོགས་གཅིག་གྱུར”གྱི་དམིགས་འབེན་བོད་
པ་ཁག་གཅིག་བློ་འགུགས་བྱེད་དགོས་པའི་གསང་བའི་ལས་འགན་ཡོད་པ་དང༌། རྒྱ་དམག་ལྷ་ས་
དམག་ཁུལ་ཁང་གི་དམག་སྤྱི་གཞོན་པ་དམག་དཔོན་ཆེན་མོ་ལིའི་ཅོད་ལ་བོད་པའི་བཀའ་བློན་ཁྲི་
པ་ཟུར་ཁང་དང་ཏཱ་ལའི་བླ་མའི་ཡོངས་འཛིན་གཞོན་པ་ཁྲི་བྱང་རིན་པོ་ཆེ་བློ་འགུགས་བྱེད་དགོས་
པའི་ལས་འགན་སྤྲད་ཡོད། དེར་བརྟེན། དམག་དཔོན་ལིའི་ཅོད་ག་དུས“སྟབས་ཁེལ་ཏེ”རིན་པོ་
ཆེའི་གཟིམ་ཤག་བརྒྱུད་དེ་འགྲོ་དགོས་འབྱུང་སྐབས་ཁོང་གིས་ལམ་ཞོར་དུ་རིན་པོ་ཆེའི་ཤག་ཏུ་ཇ་
ཕོར་པ་གང་འཐུང་བ་དང༌། རིན་པོ་ཆེས་ཁོང་ལ་བོད་སྐད་ཏོག་ཙམ་སློབ་རོགས་ཞུ་བར“བཅར”གྱི་
ཡོད། འོན་ཀྱང༌། དེ་ཕལ་ཆེར་སྟབས་ཁེལ་བ་ཙམ་མ་ཡིན་པར་ཁོང་གིས་རྒྱ་མིའི་བསམ་ཚུལ་ཁྲི་
བྱང་རིན་པོ་ཆེ་བརྒྱུད་དེ་སྐུ་ན་གཞོན་པའི་ཏཱ་ལའི་བླ་མའི་སྙན་དུ་འཕྲོད་འདོད་པ་ཡིན་ངེས་རེད།
རྒྱ་མི་དམར་པོས་ཕྱི་ལོ་༡༩༥༣ ལོར་ལྷ་ས་དང༌། ལྷོ་ཁ། ཀོང་པོའི་ནང་གཞུང་ལམ་གསར་
བཟོའི་ལས་གཞི་གཉེར་སྐབས་བོད་གཞུང་གིས་ས་གནས་རྫོང་དང་སྒེར་གཞིས་བཞི་བཅུ་ཞེ་བརྒྱད་
ནས་འུ་ལག་ལས་མི་ཁྲི་གཅིག་ལྷག་བཏང་སྟེ་རྒྱ་མིར་མཛའ་མཐུན་གྱི་རྣམ་པ་བསྟན་པ་རེད།
སྤྱིར་རྒྱ་མིས་གཞུང་འབྲེལ་ཐོག་བོད་པའི་འུ་ལག་གི་ལམ་སྲོལ་དེ“བཀས་བཀོད་རྒྱུད་འཛིན་གྱི་རྣམ་
པ”ཞིག་རེད་ཅེས་སྐྱོན་བརྗོད་བྱས་ཡོད་ཀྱང༌། དེ་དུས་ཁོ་ཚོས་བོད་གཞུང་གི་རོགས་སྐྱོར་དེར་
ཁས་ལེན་བྱས་པ་རེད། ལྷ་སའི་བོད་གཞུང་གིས་ལས་མི་མཁོ་གཏོང་བྱེད་མཁན་རྫོང་གཅིག་ལ་
བསྐུར་བའི་ཚིག་ཐོའི་ནང་དེ་དུས་བོད་གཞུང་གིས་གཞུང་ལམ་གསར་བཟོའི་ལས་གཞི་དེར་རེ་བ་
ཆེན་པོ་བཅངས་བ་འདི་ལྟར་གསལ་ཡོད་དེ།
གྲོས་མཐུན་དོན་ཚན་བཅུ་བདུན་གྱི་དགོངས་དོན་ལྟར་མི་རིགས་ཕན་ཚུན་གྱི་བུ་སྤུན་ལྟ་བུའི་
འབྲེལ་བ་ཇེ་ཆེར་འཕེལ་བཞིན་ཡོད། རྒྱ་ནག་གཞུང་གིས་ཁམས་དང་ལྷ་སའི་དབར་གཞུང་ལམ་
ཞིག་གསར་བཟོ་བྱེད་བཞིན་ཡོད་ཅིང༌། ང་ཚོའི་ས་གནས་སྲིད་གཞུང་དང་སྐྱ་སེར་མི་མང་ཚང་
མས་ལས་་གཞི་འདིའི་དགེ་མཚན་ཤེས་ནས་འདིར་ས་གནས་ཀྱི་རོགས་སྐྱོར་གང་ཡོང་བྱེད་ཀྱི་
ཡོད། ད་ཕན་རང་བྱུང་འགག་མདོ་ཆགས་ཡུལ་དུ་མི་རིང་བར་ལམ་ཆེན་ཞིག་ཡོང་རྒྱུ་ཡིན་ཞིང་།
དེས་ས་གནས་གོང་འཕེལ་འགྲོ་བར་མཐུན་འགྱུར་བྱེད་པ་དང༌། མི་མང་དབར་གྱི་མཐུན་སྒྲིལ་དམ་
དུ་གཏོང་གི་རེད། ༧གོང་ས(ཏཱ་ལའི་བླ་མ)མཆོག་གིས་མེས་རྒྱལ་གྱི་སྤུན་ཟླ་མི་རིགས་ཚང་མ་
དང་ཆིག་སྒྲིལ་བྱེད་རྒྱུར་རྒྱབ་སྐྱོར་ཤུགས་ཆེན་གནང་གི་ཡོད། ཁམས་ཁུལ་ལྟེ་བར་བྱས་པའི་བོད་
པ་ཚང་མ་དང་རྒྱ་ནག་གི་མི་རིགས་ཚང་མའི་དབར་མཐའ་གཅིག་ཏུ་ཡིད་ཆེས་པའི་འབྲེལ་ལམ་
ཚུགས་བཞིན་ཡོད། འདི་ནི་མའོ་ཀྲུའུ་ཞི་དང་རྒྱ་ནག་མི་དམངས་སྤྱི་མཐུན་རྒྱལ་ཁབ་ཀྱི་ཀྲུང་དབྱང་
སྲིད་གཞུང་གི་དགོངས་པ་དང་མཐུན་པ་ཞིག་རེད།
ཕྱི་ཚུལ་ལ་འདི་ལྟར་སྣང་ཡང༌། དོན་དངོས་ཐོག་རྒྱ་མི་དམར་པོ་དང་ལྷ་སའི་བོད་པའི་དབར་
འབྲེལ་བ་ཡག་པོ་མེད་པ་དང་། དམག་དཔུང་དང་མི་མང་དབར་“ཉ་ཆུ”ལྟ་བུའི་འབྲེལ་བ་དམ་ཟབ་
དགོས་ཞེས་པའི་རྒྱ་མི་དམར་པོའི་ཕུགས་འདུན་དེ་ལྷ་སར་རྩོད་རྙོག་གི་གཞི་མར་གྱུར་ཡོད། རྒྱ་
མིས་དུས་ཡུན་ཐུང་ངུའི་ནང་ལྷ་སར་རྒྱ་དམག་འབོར་ཆེན་བཏང་བར་བརྟེན་ཟས་རིགས་དང་ཅ་
དངོས་ཀྱི་རིན་གོང་ལྡབ་འགྱུར་གྱིས་འཕར་བས་ལྷ་སའི་ཡུལ་མི་རྒྱ་མིར་མི་དགའ་བ་ཆེན་པོ་
ཆགས་པ་དང་། དཔལ་འབྱོར་ཉམས་རྒུད་ཀྱིས་འཚོ་བར་དོ་ཕོག་དེ་ཙམ་མ་བྱུང་བའི་བོད་པའི་མཐོ་
རིམ་མི་སྣ་ཚོའང“མེས་རྒྱལ་ཁྱིམ་ཚང་ཆེན་པོའི་ནང་ཕྱིར་ལོག་བྱེད་པར”ད་དུང་ཐེ་ཚོམ་སྐྱེས་ནས་
བསྡད་ཡོད། དོན་དངོས་འདི་སྐབས་དེར་ལྷ་སར་ཡོད་པའི་རྒྱ་མིའི་ལས་བྱེད་གལ་ཆེན་སླེ་ཡུད་
ཧུང་གི་ཉིན་ཐོའི་ནང་ནས་གསལ་པོར་སྟོན་གྱི་ཡོད་དེ།
བོད་པ་མང་ཆེ་བར[གྲོས་མཐུན་དོན་ཚན་བཅུ་བདུན་སྐོར་ལ]ཤེས་རྟོགས་མེད་ཅིང༌། ཁོ་ཚོ་མི་
ཉུང་བ་ཞིག་ལ་དེ་སྔ་བཙན་རྒྱལ་རིང་ལུགས་ཀྱི་ཤུགས་རྐྱེན་ངན་པ་ཕོག་ཡོད་པར་བརྟེན་ཁོ་ཚོས་
བོད་པའི་ཆོས་དང་ཡི་གེ་རྒྱ་གར་ནས་བྱུང་ཡོད་ཅེས་ཤོད་པ་དང༌། ཁོ་ཚོས་དུས་ད་ལྟའང་སྐུ་དྲག་
གི་བུ་ཕྲུག་ཚོ་རྒྱ་གར་དུ་སློབ་གྲྭར་འགྲོ་གི་ཡོད་པ་མ་ཟད། བོད་ནས་རྒྱ་གར་དུ་འགྲིམ་འགྲུལ་བྱེད་
བདེ་བ་དང༌། བོད་པས་རྒྱ་གར་ནས“ནུབ་ཕྱོགས་རྒྱལ་ཁབ་ཀྱི"ཅ་དངོས་ནང་འདྲེན་བྱེད་ཀྱི་ཡོད་
པར་བརྟེན་་བོད་པ་ཚོ་རྒྱ་གར་གྱི་གྲངས་ཉུང་མི་རིགས་ཤིག་ལ་རྩི་མི་ཆོག་པ་གང་ཡིན་ནམ”ཞེས་
འདྲི་གི་འདུག
སླེ་ཡུད་ཧུང་གིས་ཉིན་ཐོ་དེའི་མཇུག་དེར་་འདི་འདྲའི་དྲི་བར་ང་ཚོའི་ལས་བྱེད་ཁ་ཤས་ཀྱིས་
འདོད་བློ་ཚིམ་པའི་དྲིས་ལན་འདེབས་ཐུབ་ཀྱི་མ་རེད”ཅེས་ཐག་བཅད་ཡོད།
རྒྱ་མི་དམར་པོ་དང་བོད་གཞུང་དབར་ཕྱི་ལོ་༡༩༥༢ ལོར་གདོང་གཏུག་ཆེན་པོ་ཞིག་བྱུང་ཡོད་
ཅིང་། དེ་དུས་བྱུང་བའི་མི་མང་ཚོགས་འདུའི་དོན་རྐྱེན་ནང་ཏཱ་ལའི་བླ་མ་དང་ཁོང་གི་སྲིད་གཞུང་
གིས་རྒྱ་མིའི་གནོན་ཤུགས་ལ་མགོ་བསྒུར་ཏེ་རྒྱ་མིར་མི་དགའ་བའི་སྲིད་ཚབ་ཀླུ་ཁང་བ་དང་བློ་
བཟང་བཀྲ་ཤིས་གཉིས་ལས་གནས་ནས་དགོངས་པ་ཞུ་འཇུག་དགོས་བྱུང་བ་རེད། དེ་རྗེས་ཀྱི་ལོ་
བཅུ་ཕྲག་ཁ་ཤས་རིང་རྒྱ་མིས་དོན་རྐྱེན་དེའི་མཇུག་འབྲས་ཁོ་ཚོར་རྒྱལ་ཁ་ཐོབ་པ་ཞིག་ཏུ་བརྩིས་
ཏེ་གང་སར་དྲིལ་བསྒྲགས་བྱས་ཀྱང༌། དོན་རྐྱེན་དེས་རིམ་པ་བར་མ་དང་དམའ་བར་གཏོགས་པའི་
དཔོན་རིགས་ཚུད་པའི་བོད་པ་དཀྱུས་མའི་སེམས་ཁོང་དུ་ཁོང་ཁྲོ་ཆེན་པོ་བསླངས་པ་རེད། སྤྱི
ཚོགས་ཀྱི་སྡེ་ཁག་འདི་ཚོས་སྐུ་དྲག་ཚོས“བོད་བློས་གཏོང”བྱས་པ་དང་སྐུ་དྲག་ཚོས“ཏཱ་ལའི་བླ་
མ་རྒྱ་མིའི་གསང་ཐག་ལྷ་མོ་ཞིག་ཏུ་སྒྱུར་རོགས”བྱས་པའི་སྐྱོན་འཛུགས་བྱས་པ་དང༌། རྗེས་ལ་མི་
མང་གི་ཡི་མ་རང་བའི་ཚོར་བ་དེ་ལ་བརྟེན་ནས་ཕྱི་ལོ་༡༩༥༩ ལོར་ལྷ་སའི་དོན་རྐྱེན་འབྱུང་དུས་
སྐུ་དྲག་ལྟེ་བར་བྱས་པའི་བོད་གཞུང་གིས་མི་མང་གི་ཁ་ལོ་སྒྱུར་མི་ཐུབ་པ་ཆགས་པ་རེད།
ཛ་དྲག་གི་གནས་སྟངས་འདི་འདྲའི་འོག་ཏུའང་བོད་རྒྱའི་མཐོ་རིམ་འགོ་ཁྲིད་ཚོས་ཕྱི་ཚུལ་ལ་
སྔར་བཞིན་ཕན་ཚུན་ཞི་མཐུན་གྱི་འབྲེལ་བ་ཡོད་པའི་རྣམ་པ་བསྟན་ནས་བསྡད། རྒྱ་མིས་བོད་པའི་
དཔོན་རིགས་ཚོ་འཐབ་ཕྱོགས་གཅིག་གྱུར་ཁང་གི་ཁོངས་མིར་འཇུག་ཐབས་སུ་ཏཱ་ལའི་བླ་མ་ཁོ་
ནའི་ཆེད་དུ་ཟློས་གར་ཚོགས་པ་”ཞིག་གསར་འཛུགས་བྱས་པ་དང༌། ཟློས་གར་ཚོགས་པ་དེས་
ཕོ་བྲང་པོ་ཏ་ལ་དང་ནོར་བུ་གླིང་ཁར་ཏཱ་ལའི་བླ་མ་དང་བོད་པའི་སྐུ་དྲག་གཅིག་པུར་འཁྲབ་སྟོན་
བྱས་ཤིང༌། སྐབས་རེ་ཟློས་གར་ཚོགས་པ་དེས་མི་དམངས་བཅིངས་འགྲོལ་དམག་གི་ཟློས་གར་
ཚོགས་པ་དང་མཉམ་དུ་འཁྲབ་སྟོན་བྱས། གུང་སེང་སྐབས་བོད་པ་དང་རྒྱ་མིས(མཐོ་རིམ་མི་སྣ་
ཚོས)ཕན་ཚུན་སྐུ་མགྲོན་དུ་གདན་འདྲེན་ཞུ་རེས་བྱས་པ་དང༌། ཏཱ་ལའི་བླ་མ་སྐུ་ཕྲེང་རིམ་བྱོན་གྱི་
སྐུ་སྒེར་དགོན་པ་རྩེ་རྣམ་རྒྱལ་གྲྭ་ཚང་གི་དགེ་འདུན་པས་སྐུ་མགྲོན་གྱི་དཔུང་རྟགས་བརྒྱབ་པའི་རྒྱ་
དམག་གི་དཔོན་པོ་ཐེ་བའི་ལྟད་མོ་བར་གར་འཆམ་འཁྲབ་སྟོན་བྱས་པའི་སྐད་ཆ་ཡོད།
དགའ་སྟོན་སོགས་ཀྱི་སྐབས་སུ་བོད་པ་དང་རྒྱ་མི་དམར་པོའི་མཐོ་རིམ་དཔོན་པོ་ཚོས་ཕན་
ཚུན་སྐུ་མགྲོན་ལ་གདན་འདྲེན་ཞུ་རེས་དང་ལག་རྟགས་འབུལ་རེས་བྱས། སླེ་ཡུད་ཧུང་གིས་ཁོ་རང་
གི་བོད་ལྗོངས་ཀྱི་ཉིན་ཐོའི་ནང་བོད་པའི་མཐོ་རིམ་དཔོན་པོ་དང་ཁོ་ཚོའི་ནང་མི་དང་མཉམ་དུ་འདི་
འདྲའི་འབྲེལ་བ་མང་པོ་བྱུང་བའི་སྐོར་འདི་ལྟར་བྲིས་ཡོད།
ཏཱ་ལའི་བླ་མའི་གླུ་གར་ཚོགས་པ་དང་ང་ཚོའི་ཟློས་གར་ཚོགས་པས“ཤར་ཕྱོགས་
དམར”ཞེས་པའི་མཉམ་སྦྲེལ་འཁྲབ་སྟོན་ཞིག་གི་ཆེད་དུ་སྦྱོང་བརྡར་མཉམ་དུ་བྱས། དགོང་དྲོ་
བོད་གཞུང་གིས་རྟེན་འབྲེལ་གྱི་གསོལ་སྟོན་ཞིག་བཤམས། གང་སར་མཐུན་སྒྲིལ་གྱི་རྣམ་པས་
ཁེངས་ཤིང་བོད་རིགས་དཔོན་པོ་ཕལ་ཆེ་བ་ར་བཟི་འདུག །བོད་པའི་མདའ་དཔོན་དང་མདའ་
དཔོན་གཞོན་པ་ཚོ་དང་མི་དམངས་བཅིངས་འགྲོལ་དམག་གི་ལས་བྱེད་ཚོས་ཕན་ཚུན་ཆང་རག་
འགྱོག་རེས་གང་མང་བྱས། (ཕྱི་ལོ་༡༩༥༢ལོའི་ཟླ་༥ཚེས་༢༣ཉིན། གྲོས་མཐུན་དོན་ཚན་བཅུ་
བདུན་ཐོག་མིང་རྟགས་བཀོད་ནས་ལོ་གཅིག་འཁོར་བའི་དུས་དྲན།)
ང་ཚོའི་བོད་སྡོད་དམག་སྒར་གྱིས་གཡུ་ཐོག་ཁང་པའི་ནང་པཎ་ཆེན་ནང་མ་སྒང་གི་ལས་བྱེད་
མི་སྣར་དགའ་སྐྱེལ་གྱི་གསོལ་སྟོན་ཞིག་བཤམས། ང་དེ་ནས་སྔ་ཙམ་ཁྱིམ་དུ་ལོག་པ་ཡིན། ནང་
དུ་འགྲོ་བའི་ལམ་བར[བཀའ་བློན]ང་ཕོད་དང་ཐུག་པས་ཁོང་གིས་ང་ཁོ་རང་གི་ཁྱིམ་དུ་མགྲོན་
འབོད་བྱས་པ་དང་། དེ་ནས་ཁོང་གི་ནང་མི་མཉམ་དུ་སླར་ཡང་གཡུ་ཐོག་ཁང་པར་གསོལ་སྟོན་དུ་
ཁྲིད་བྱུང༌། དེར་ངས(རྒྱ་ནག་དབུས་གཞུང་གིས་བོད་དུ་མངགས་པའི)སྐུ་ཚབ་ཀྲང་ཅིན་ཝུའུ་དང་།
དམག་དཔོན་ཆེན་པོ་ཀྲང་གོ་ཧྭ། དྲུང་ཡིག་གཞོན་པ་ཕན་མིང་བཅས་དང་མཉམ་དུ་ཏོག་ཙམ་རྩེད་
མོ་བརྩེས་ནས་བསྡད། དེ་རྗེས་ཟླ་འོད་ཀྱི་བཀྲག་མདངས་འོག་ང་དལ་བུར་ཁྱིམ་དུ་ལོག་པ་ཡིན།
(ཕྱི་ལོ་༡༩༥༢ ལོའི་ཟླ་༦ ཚེས་༧ཉིན།)
ང་ཕོད་དང་ཁོང་གི་ནང་མི་ཚོས་ང་ཚོ་བསམ་ཕོ་གླིང་ཁར་མགྲོན་འབོད་བྱས། དེར་ང་ཚོས་
ཉིན་གང་དགའ་སྤྲོ་བག་ཕེབས་ངང་གླེང་མོལ་བྱས་ཏེ་བསྡད། དགོང་དྲོའི་གསོལ་སྟོན་སྐབས་ང་
ཚོས་ཕན་ཚུན་ཆང་རག་འདེགས་རེས་བྱས་པ་དང༌། བཞད་གད་ལ་ཅི་དགར་རོལ། ད་དུང་སྐད་
ཤུགས་ཆེན་པོས་གླུ་དབྱངས་བླངས་ནས་མཚན་གུང་ཕྱི་པོ་བར་བསྡད། དེ་ཉིན་ང་རང་གི་ནང་ལ་
དུས་ཆེན་བཏང་བའི་སྣང་བ་བྱུང་། (ཕྱི་ལོ་༡༩༥༢ ཟླ་༧ ཚེས་༢ ཉིན།)
དེ་ལྟར་ཡང༌། ཕྱི་ལོ་༡༩༥༦ ལོའི་ཟླ་བ་བཞི་པའི་མཚམས་སུ་བོད་རྒྱའི་དཔོན་རིགས་དབར་
གྱི་མཛའ་མཐུན་འབྲེལ་བ་རིམ་པས་ཉམས་ཞན་དུ་འགྲོ་འགོ་ཚུགས་བཞིན་ཡོད། ཁམས་ཁུལ་དུ་
ཟིང་ཆ་ལངས་པར་བརྟེན་ཁུལ་དེའི་བོད་པ་སྟོང་ཕྲག་མང་པོ་སྐྱབས་བཅོལ་བ་ཆགས་པ་དང༌། ཁོ་
ཚོས་གྲང་ངར་ཆེ་བའི་འབྲི་ཆུ་བརྒལ་ཏེ་བོད་པའི་ཆོས་ལུགས་ཀྱི་ལྟེ་གནས་དང་སྐུ་ན་གཞོན་པའི་
ཏཱ་ལའི་བླ་མའི་བཞུགས་གནས་ལྷ་སར་ཉེན་གཡོལ་དུ་སླེབས། ཉེ་བའི་ལོ་ཤས་ནང་ལྷ་སར་སྐྱབས་
བཅོལ་དུ་སླེབས་པའི་ཕྱོགས་མཐའི་བོད་མི་ཚོས་གྲོང་ཁྱེར་ཕྱི་རོལ་གྱི་ས་རྒོད་སྟོང་པའི་ཐོག་གུར་
ཚོགས་ཕུབ་སྟེ་གནས་བཅས་པས་དེར་འགྲུལ་སྒར་གསར་པ་ཞིག་ཐོན་པ་དང་། ཁམས་ཁུལ་གྱི་
བོད་པ་སྐྱབས་བཅོལ་བ་ཕལ་མོ་ཆེ་འགྲུལ་སྒར་དེའི་ནང་བསྡད། ཁོ་ཚོ་ལྷ་སར་སྐྱབས་བཅོལ་དུ་
སླེབས་པ་དང་མཉམ་དུ་ཁོ་ཚོར་རང་གི་ཕ་ཡུལ་དུ་བྱུང་བའི་འཇིགས་སུ་རུང་བའི་གནས་ཚུལ་
མང་པོ་ཤོད་རྒྱུ་ཡོད་སྟབས་ལྷ་སའི་མི་མང་ཁྲོད་རྒྱ་ནག་གཞུང་གི་སྐུ་ཚབ་ལ་དོགས་པ་དང་དགྲར་
འཛིན་གྱི་བསམ་བློ་ཤུགས་ཆེན་པོ་སྐྱེ་འགོ་ཚུགས་པས་གནས་སྟངས་ལྷིང་འཇགས་བཟོ་ཐབས་སུ་
རྒྱ་ནག་གཞུང་གི་བོད་སྡོད་སྐུ་ཚབ་ཀྲང་ཅིང་ཝུའུ་ཡིས་བྲེལ་འཚུབ་ངང་ལྷ་སའི་མཐོ་རིམ་མི་སྣ་ཚོར་
འགྲེལ་བཤད་བརྒྱབ་པ་དང༌། བོད་པའི་དགོན་སྡེ་ཆེ་ཁག་ལ་སྐུ་འགྱེད་ཕུལ་བ་རེད།
འགག་རྩའི་དུས་སྐབས་དེར་ཁྲན་དབྱིས་ཀྱིས་འགོ་ཁྲིད་པའི་རྒྱ་ནག་གཞུང་གི་སྐུ་ཚབ་ལྷ་སར་
འབྱོར། ཁོ་ཚོ་ཕྱི་ལོ་༡༩༥༦ ལོའི་ཟླ་༤ ཚེས་༡༧ ཉིན་འབྱོར་བ་དང༌། ཕྱི་ཟླ་༤ ཚེས་༢༢ ཉིན་
བོད་རང་སྐྱོང་ལྗོངས་གྲ་སྒྲིག་ཨུ་ཡོན་ལྷན་ཁང་གསར་འཛུགས་བྱས་པ་རེད། དེ་ཉིན་མི་དམངས་
ཉིན་རེའི་ཚགས་པར་ཐོག་ཆེད་བརྗོད་རྩོམ་ཡིག་ཅིག་ཐོན་པའི་ནང་བོད་རང་སྐྱོང་ལྗོངས་གྲ་སྒྲིག་
ཨུ་ཡོན་ལྷན་ཁང་གསར་འཛུགས་བྱུང་བར་བསྔགས་བརྗོད་བྱས་ཡོད་པ་དང་། དེ་ནི“ང་ཚོའི་རྒྱལ་
ཁབ་ཀྱི་མི་རིགས་སྲིད་བྱུས་ལ་རྒྱལ་ཁ་ཐོབ་པ་ཞིག”རེད་ཅེས་བཀོད་ཡོད། འོན་ཀྱང་། དེའི་ནང་རྒྱ་
མིའི“བཅོས་བསྒྱར”ལ་བརྟེན་ནས(བོད་རང་སྐྱོང་ལྗོངས)ཉེ་འཁོར་གྱི་སི་ཁྲོན་ཞིང་ཆེན་བོད་རིགས་
ས་ཁུལ་དུ་ཟང་ཟིང་ཇི་ཙམ་བྱུང་བའི་སྐོར་ཚིག་གཅིག་ཀྱང་གླེངས་མེད།
སི་ཁྲོན་ཞིང་ཆེན་གྱི་བོད་པའི་དཀའ་སྡུག་གི་རྒྱུ་རྐྱེན་གང་ཡིན་སྐབས་དེར་མའོ་ཙེ་ཏུང་གིས་
ཤེས་རྟོགས་བྱུང་ཡོད་པའི་དཔང་རྟགས་གསལ་པོ་ཡོད་དེ། ཕྱི་ཟླ་༤ ཚེས་༢༩ཉིན་མའོ་ཙེ་ཏུང་གི་
ལག་ཏུ་ཁྲན་དབྱིས་ཀྱི་སྐུ་ཚབ་ཚོགས་པས་ལྷ་ས་ནས་བསྐུར་བའི་ལས་དོན་སྙན་ཞུ་ཞིག་འབྱོར་བ་
རེད། སྙན་ཞུ་དེའི་ནང་ཁོ་ཚོས་མའོ་ཙེ་ཏུང་ལ་སི་ཁྲོན་ཞིང་ཆེན་ནང་རྒྱ་ནག་གཞུང་གིས“བོད་པའི་
མཐོ་རིམ་མི་སྣར་རྡུང་རྡེག་བཏང་བ་དང༌། མཚོན་ཆ་གཞུང་བཞེས་བཏང་བ། ཁྲལ་གང་བྱུང་བསྡུས་
པ༑ ཆོས་ལུགས་ལ་གཏོར་སྐྱོན་བཏང་བ་སོགས་བྱས་པར་བརྟེན་ས་གནས་མི་མང་གིས་རྒྱ་ནག་
གཞུང་ལ་གྱེན་ལངས་མི་བྱ་ཐབས་མེད་ཆགས་པའི”གནས་སྟངས་ལ་ལྷ་སའི་མི་མང་ཚོས་དོགས་
ཟོན་ཆེན་པོ་བྱེད་ཀྱི་ཡོད་སྐོར་སྙན་སེང་ཞུས་ཡོད། སྙན་ཞུ་དེ་གཞིར་བཞག་སྟེ་མའོ་ཙེ་ཏུང་གིས་སི་
ཁྲོན་ཞིང་ཆེན་དམར་ཤོག་ཚོགས་པའི་འགན་འཛིན་ལྷན་ཚོགས་ལ“དོན་དངོས་བརྟག་དཔྱད”བྱེད་
དགོས་པའི་བཀའ་བཏང་བ་དང༌། སི་ཁྲོན་གྱི་ལས་བྱེད་དེ་ཚོས་བརྟག་དཔྱད་བྱས་པའི་མཐའ་སྡོམ་
མའོ་ཙེ་ཏུང་གིས་མཐོང་ཡོད་ངེས་ཡིན་ཡང་། ཡིག་ཆ་དེ་རྩ་བ་ནས་པར་འགྲེམས་བྱས་མེད།
བོད་རིགས་དམར་ཤོག་མི་སྣ་གྲགས་ཅན་ཕུན་ཚོགས་དབང་རྒྱལ་གྱིས་ཀྱང་འདི་འདྲའི
གནས་ཚུལ་མའོ་ཙེ་ཏུང་ལ་སྙན་སེང་ཞུས་ཡོད། ཕྱི་ལོ་༡༩༥༦ ལོའི་ཟླ་བ་དྲུག་པའི་ནང་འབའ་
པ་ཕུན་ཚོགས་དབང་རྒྱལ་གྱིས་བོད་རིགས་ཀྱི་བརྟག་དཔྱད་ཚོགས་ཆུང་ཞིག་ཁྲིད་དེ་སི་ཁྲོན་ཞིང་
ཆེན་ནང་སོང་བ་དང་། ས་གནས་དེ་ཚོ་ནས་ཁོང་གིས་རྒྱ་རིགས་ལས་བྱེད་ཚོས་གྲ་སྒྲིག་འདང་
ངེས་མ་བྱས་པའམ། ཡང་ན་ས་གནས་ཀྱི(བོད་རིགས)འགོ་ཁྲིད་དང་གོ་བསྡུར་མ་བྱས་པར་མང་
ཚོགས་བཙན་གྱིས་དམངས་གཙོ་བཅོས་བསྒྱུར་ལ་ཞུགས་བཅུག་ཡོད་པ་ཤེས་རྟོགས་བྱུང་ཡོད།
ཟླ་བ་དེའི་ཟླ་མཇུག་ཏུ་ཁོང་གིས་ཤེས་རྟོགས་བྱུང་བའི་གནས་ཚུལ་ཚང་མ་པེ་ཅིང་དུ་གོང་འབུལ་
ཞུས་པ་དང༌། གཞུག་ལ་ཁོང་གི་སྙན་ཞུའི་སྙིང་བསྡུས་མའོ་ཙེ་ཏུང་དང་ཀྲའུ་ཨེན་ལད་ལ་ཡིག་ཐོག་
ཏུ་འབྱོར་བ་རེད།
དེ་ལྟར་ཡང༌། མའོ་ཙེ་ཏུང་གིས་ཨུ་ཚུགས་བརྒྱབ་ནས་ཁོ་རང་གི་སྲིད་བྱུས་ལག་བསྟར་བྱས་
པ་དང༌། ཕྱི་ཟླ་༧ ཚེས་༢༢ ཉིན་ཆབ་སྲིད་ཅུས་ཀྱི་ཚོགས་འདུ་ཞིག་ཐོག་མའོ་ཙེ་ཏུང་གིས་ཁོང་
གི་གྲགས་ཆེ་བའི“ཟླ་བདུན་པའི་བཀོད་ཁྱབ”ཁྱབ་བསྒྲགས་བྱས་པ་རེད། བཀོད་ཁྱབ་དེའི་ནང་
ཁོང་གིས་སི་ཁྲོན་ཞིང་ཆེན་ནང་རྒྱ་ནག་གཞུང་གིས་མི་མང་ཐོག་དྲག་གནོན་བྱས་པ་དེ“གྲལ་རིམ་
གྱི་དམག་འཁྲུག”དང“བཅིངས་འགྲོལ་གྱི་དམག་འཁྲུག”རེད་ཅེས་ཐག་ཆོད་པོས་བཤད་ཡོད།
དེར་བརྟེན། བྱེད་ཐབས་ཚང་མ་འོས་ཤིང་འཚམ་པ་ཡིན་པས“གྱེན་ལོག་ཞོད་འཇགས་སུ་གཏོང་
བ”དང“བཅོས་བསྒྱུར་ལག་བསྟར”བྱེད་རྒྱུ་གཉིས་ངེས་པར་དུ་དུས་གཅིག་ཏུ་བྱེད་དགོས་པ་རེད།
དེ་ནས་བཟུང་མའོ་ཙེ་ཏུང་གི་བཀོད་ཁྱབ་འདི་རྒྱུན་མི་ཆད་པར་སྐབས་དེའི་རྒྱ་དམག་གི“ཞོད་
འཇགས་སུ་གཏོང་བའི”ལས་འགུལ་གྱི་ལྟ་གྲུབ་གཞི་རྟེན་ཏུ་གནས་པ་རེད།
དེ་ལྟར་ཡང༌། རྒྱ་ནག་དམར་ཤོག་ཚོགས་པར་མི་མང་གི་མདུན་དུ་བག་ཟོན་གྱི་རྣམ་པ་ཞིག་
སྟོན་རྒྱུ་གལ་ཆེན་པོ་ཡིན་པའི་ཚོར་བ་ཞིག་བྱུང་ཡོད་པར་སྣང་སྟེ། རྒྱ་དམག་གིས་བོད་པའི་དགོན་
པ་གསུམ་ལ་འབར་མདེལ་གཡུགས་ཏེ་གཏོར་བཤིག་བཏང་ནས་ཡུན་རིང་པོ་མ་སོང་བའི་ཕྱི་ཟླ་༧
ཚེས་༢༤ ཉིན་རྒྱ་ནག་གཞུང་གིས་པེ་ཅིང་དུ་གྲངས་ཉུང་མི་རིགས་ཀྱི་ཆོས་ལུགས་མི་སྣའི་ཚོགས་
འདུ་ཞིག་སྐོང་འཚོག་བྱས་པ་དང༌། དེའི་ཐོག་ཀྲའུ་ཨེན་ལད་ཀྱིས་གཏམ་བཤད་ཅིག་བྱས། ཀྲའུ་
ཨེན་ལད་ཀྱི་གཏམ་བཤད་དེ་རྗེས་ལ“གྲངས་ཉུང་མི་རིགས་ས་ཁུལ་དུ་གོམ་སྟབས་བརྟན་པོས་
དམངས་གཙོའི་བཅོས་བསྒྱུར་ལག་བསྟར་བྱེད་དགོས”ཞེས་པའི་ཡིག་ཆ་ཞིག་ཏུ་འགྲེམས་སྤེལ་
བྱས་པ་རེད། གཏམ་བཤད་དེའི་ནང་ཁོང་གིས“ང་ཚོས་བོད་རིགས་ས་ཁུལ་གྱི་དགོན་སྡེ་ཁག་ཐོག་
སྔར་ལས་བག་ཟོན་ཆེ་བའི་ལྟ་ཚུལ་འཛིན་དགོས”ཞེས་བཤད་ཡོད། དུས་མཚུངས་སུ་བོད་པའི་
གྱེན་ལངས་ཟམ་མི་ཆད་པར་ས་ཕྱོགས་གང་སར་ཁྱབ་བཞིན་ཡོད་པ་དང༌། དེའི་ཤུགས་རྐྱེན་འབྲི་
ཆུའི་ནུབ་ཕྱོགས་ཀྱི་ཆབ་མདོ་ས་ཁུལ་འཇོ་མདའ་རྫོང་དུ་སླེབས་ཟིན་ཡོད། དེ་དུས་ཆབ་མདོ་ས་
ཁུལ་ནི་རྒྱ་མིའི་སྟངས་འཛིན་འོག་ཡོད་པའི་ཆབ་མདོ་བཅིངས་འགྲོལ་ཨུ་ཡོན་ལྷན་ཁང་གི་དབང་
སྒྱུར་འོག་ཏུ་ཡོད།
ཕྱི་ལོ་༡༩༥༦ ལོའི་ལོ་མཇུག་མཚམས་སུ་སི་ཁྲོན་ཞིང་ཆེན་གྱི་ལོ་དེའི་གྲངས་ཉུང་མི་རིགས་
ཀྱི་གྱེན་ལངས་ནང་མེ་མདའ་བརྒྱད་སྟོང་ཙམ་ཐོགས་པའི་གྱེན་ལོག་པ་འབུམ་གཅིག་ལྷག་གིས་
མཉམ་ཞུགས་བྱས་ཡོད་པ་དང༌། ཁོ་ཚོ་རྫོང་༤༣ དང་གྲོང་རྡལ་༤༥༠ ལྷག་ནང་ཁྱབ་ཡོད།
འདི་ལྟར། སི་ཁྲོན་ཞིང་ཆེན་ནང་བྱུང་བའི་གནས་ཚུལ་དེ་ཚོ་བོད(རང་སྐྱོང་ལྗོངས)ལ་ཆ་བཞག་ན་
འཇིགས་སུ་རུང་བའི་མིག་དཔེ་ཞིག་རེད།
ལོ་དེའི་དབྱར་ཁར་ཏཱ་ལའི་བླ་མས་གནས་ཚུལ་དེ་ཚོ་ཐོག་མར་ཐོས་སྐབས་ཐུགས་མ་མཉེས་
པ་ཆེན་པོ་བྱུང་བ་དང༌། དམིགས་བསལ་ལི་ཐང་དགོན་པར་གཏོར་བཤིག་ཕོག་པའི་གནས་ཚུལ་ལ་
ཐུགས་ཕམ་བྱུང་སྟེ་ཁོང་གིས་མའོ་ཙེ་ཏུང་ལ་རྒྱ་མི་དམར་པོས་དྲག་ཤུགས་སྤྱད་པར་རྒོལ་གཏམ་
གཏོང་བའི་ཕྱག་བྲིས་ཤིག་གཏོང་རྒྱུའི་ཐུགས་ཐག་བཅད་པ་རེད། དེ་ལྟར་ཡང་། ཏཱ་ལའི་བླ་མའི་
ཕྱག་བྲིས་རྒྱ་ཡིག་ཏུ་སྒྱུར་རྒྱུ་དང་མཐའ་མ་མའོ་ཙེ་ཏུང་ལ་བརྒྱུད་སྐུར་བྱེད་རྒྱུ་དཀའ་གནད་ཅིག་
རེད། དེ་དུས་ཏཱ་ལའི་བླ་མས་ཡིད་ཆེས་བློས་འགེལ་བྱེད་སའི་བོད་མི་དམར་ཤོག་པ་ཕུན་ཚོགས་
དབང་རྒྱལ་པེ་ཅིང་དུ་ལས་སྒྱུར་བྱས་ཟིན་པ་དང༌། ཏཱ་ལའི་བླ་མའི་རྒྱ་ཡིག་དགེ་རྒན་ཡིན་པ་དང་
ཕུན་ཚོགས་དབང་རྒྱལ་གྱི་གཅུང་པོའང་ཡིན་པའི་ཐུབ་དབང་ས་གནས་སུ་བསྡད་མེད། དེ་འདྲའི་
གནས་སྟངས་འོག་ཏཱ་ལའི་བླ་མས་མའོ་ཙེ་ཏུང་ལ་བོད་ཡིག་ཐོག་ཕྱག་བྲིས་གཉིས་བྲིས་ནས(རྒྱ་
ནག་གཞུང་གི་བོད་སྡོད་སྐུ་ཚབ)ཀྲང་ཅིང་ཝུའུ་ལ་སྤྲད་དེ་མའོ་ཙེ་ཏུང་ལ་བརྒྱུད་སྤྲོད་བྱེད་རོགས་
ཞེས་གསུངས་པ་རེད། འོན་ཀྱང༌། ཁོང་ལ་མའོ་ཙེ་ཏུང་ཕྱོགས་ནས་ཡིག་ལན་གཅིག་ཀྱང་འབྱོར་
མེད། ཀྲང་ཅིང་ཝུའུ་ཕྱི་ལོ་༡༩༥༥ ལོའི་ལོ་མཇུག་ཏུ་རྒྱ་ནག་མི་དམངས་སྤྱི་མཐུན་རྒྱལ་ཁབ་ཀྱི་
གཙོ་འཛིན་ལས་ཁུངས་ཀྱི་འགན་འཛིན་དུ་གནས་སྤར་བྱས་པས་ལས་གནས་དེའི་ཐོག་ཁོང་གིས་
རྒྱ་ནག་གི་འགོ་ཁྲིད་མཐོ་ཤོས་ཚོ་དང༌། ཐ་ན་མའོ་ཙེ་ཏུང་དང་ཡང་ཐད་ཀར་འབྲེལ་བ་བྱེད་རྒྱུར་
དཀའ་ངལ་མེད་པས་ཏཱ་ལའི་བླ་མའི་ཕྱག་བྲིས་ལ་མའོ་ཙེ་ཏུང་གིས་ཡ་ལན་མ་སྤྲད་པའི་རྒྱུ་མཚན་
ཧྭ་གོ་དོན་གསལ་རེད།
ལོ་གཉིས་རྗེས་ལ་མཚོ་སྔོན་གྱི་བོད་པའི་གྱེན་ལངས་ཐོག(ཞིང་ཆེན་དེའི)དམར་ཤོག་ཚོགས་
པའི་དྲུང་ཡིག་ཀའོ་ཕང་གིས་ཁྲག་དྲི་བྲོ་བའི་དྲག་གནོན་བྱས་པ་དང་། བོད(རང་སྐྱོང་ལྗོངས)ཀྱི་
མི་མང་ཚོས་རྒྱ་མིའི་རང་གཤིས་ངོ་མ་དམར་རྗེན་དུ་མཐོང་བ་རེད།
དེ་དུས་རྨེ་ཤོད་དུ་འཇུ་ཆེན་ཐུབ་བསྟན་དང་ཁོང་གི་རོགས་པ་ཚོ་ཤིང་ནགས་ཁྲོད་ཡིབ་ནས་བསྡད་
དེ་ཟླ་བ་མང་པོ་འགྲོ་གི་ཡོད། ལོ་དེའི་དབྱར་ཁར་ཉེ་འཁོར་གྱི་ཚོ་པའི་མི་མང་པོ་ཁོ་ཚོའི་ཁོངས་སུ་
ཞུགས་པས་ཁོ་ཚོ་རིམ་པས་འཇབ་དམག་གི་ཤོག་ཁག་ཅིག་ཏུ་འགྱུར་བཞིན་ཡོད་པ་དང༌། རྨེ་ཤོད་
ཀྱི་ཡུལ་མི་ཨ་འཛོམས་ཕུན་ཚོགས་དང་ཨ་ཚེ་འཛོམས་གཉིས་ཀྱིས་མི་ཚོགས་ལ་བཀོད་འདོམས་
བྱེད་པའི་འགན་འཁྱེར་གྱི་ཡོད། ཁོ་ཚོས་རྒྱ་དམག་ཐོག་གཞི་ཁྱོན་ཆུང་བའི་དཔུང་འཇུག་ཐེངས་
མང་བྱས་ཏེ་རྒྱ་མིར་བསུན་གཙེར་བཟོས་པ་རེད།
ལོ་དེའི་དགུན་ཁ་ཤར་བ་དང་རྒྱ་དམག་གི་དཔུང་སྡེ་ཆེན་པོ་ཞིག་རྨེ་ཤོད་དུ་སླེབས་པ་དང། ཁོ་
ཚོས་བོད་པ་འཇབ་དམག་གི་ནགས་ཁྲོད་ཀྱི་ཡིབ་སའི་མཐའ་བསྐོར་ཏེ་རིམ་པས་ཉེ་སར་བཅར་བ
རེད། དམག་འཁྲུག་དེའི་མཇུག་འབྲས་འགོ་འཛུགས་དུས་ནས་ཁ་གསལ་པོ་ཡིན་ཏེ། རྒྱ་དམག་གི་
གྲངས་འབོར་འཇབ་དམག་ལས་ལྡབ་མང་པོས་མང་བ་ཡོད་པས་མ་ཚད། ད་དུང་བོད་པ་ཚོའི་ལག་
གི་མཚོན་ཆ་རྒྱ་དམག་གི་མཚོན་ཆ་དང་བསྡུར་ས་མེད། དམག་འཁྲུག་ཛ་དྲག་ངང་རྒྱག་བཞིན་པའི་
སྐབས་སུ་ཨ་འཛོམས་ཕུན་ཚོགས་ཀྱི་མེ་མདའི་མདེའུ་རྫོགས། དེ་མ་ཐག་ཁོང་གིས་མེ་མདའ་ཟུར་
ལ་གཡུགས་པ་དང༌། དཔའ་དམ་ཤུབས་ནས་བཏོན་ཏེ་ཀི་སྒྲ་རྒྱག་བཞིན་རི་སྐེད་ནས་ཐུར་ལ་རྒྱ་
དམག་གི་ཕྱོགས་སུ་གདོང་མཆོང་བརྒྱབ་པ་རེད། ཁོང་གི་བུ་གཉིས་ཀྱིས་ཀྱང་ལག་ཏུ་དཔའ་དམ་
རེ་ཐོགས་ཏེ་ཁོང་གི་རྗེས་ལ་དཔའ་ངར་ཆེན་པོས་ཤོར། འཇུ་ཆེན་ཐུབ་བསྟན་གྱིས་མིག་མདུན་གྱི་
གནས་ཚུལ་ལ་ཡིད་མ་ཆེས་པ་ལྟ་བུའི་དངངས་སྐྲག་སྐྱེ་བཞིན་ལྟ་དུས་ཁོ་ཚོ་གསུམ་པོའི་ཐོག་ད་
དུང་ཨ་ཚེ་འཛོམས་དང་ཁོང་གི་བུའང་རྒྱ་དམག་གི་མེ་མདའི་མདེའུ་དྲག་ཆར་བབ་པ་ལྟ་བུའི་ཁྲོད་
རང་སྲོག་ཤོར་བ་རེད། དེ་ལྟར་འགོ་འཁྲིད་མཁན་མེད་པའི་གནས་སྟངས་འོག་བོད་པའི་འཇབ་
དམག་ཚོ་ཟང་ཟིང་དུ་གྱུར་ཏེ་ཁ་ཤས་ཀྱི་རྒྱ་དམག་ལ་མགོ་བཏགས་ཞུས་པ་དང༌། ཁ་ཤས་ཀྱིས་མ་
ཤི་བར་རྒྱ་དམག་དང་དྲག་འཛིང་བྱས། ཁ་ཤས་རྒྱ་དམག་གིས་འཇུ་བཟུང་བྱས་ཏེ་ཁོ་ཚོའི་བཙོན་
པར་གྱུར་བའམ། ཁ་ཤས་གཡུལ་ས་ནས་ལྐོག་ཏུ་བྲོས་ཐར་བ་རེད། དམག་འཁྲུག་འདིས་སྡེ་དགེའི་
མི་མང་གི་རང་འགུལ་འགོག་རྒོལ་རྩ་བའི་ཆ་ནས་མེད་པ་བཟོས་པ་རེད།
ས་རུབ་རྗེས་མེ་མདའི་སྐད་སྒྲ་རིམ་པས་མཚམས་ཆད་པ་དང་། གསོན་པོར་ལུས་པའི་འཇབ་
དམག་ཚོ་ཚང་མ་ས་གཅིག་ལ་རུག་རུག་བྱས། ཟླ་འོད་འོག་ཁོ་ཚོས་མི་མགོ་གྲངས་ཀ་རྒྱག་དུས་
བློ་ཡུལ་ལས་འདས་པར་ཁོ་ཚོར་ད་དུང་མི་གྲངས་བརྒྱ་མ་ཟིན་ཙམ་ལྷག་ཡོད། དེ་ནས་ཁོ་ཚོས་
གར་འགྲོ་གར་འདུག་དང་རྗེས་ཕྱོགས་གང་བྱེད་དགོས་མིན་ཐོག་གྲོས་བསྡུར་བྱེད་སྐབས་ཚང་མས་
མིག་འཇུ་ཆེན་ཐུབ་བསྟན་ལ་བལྟས་ཏེ་ཁོང་གིས་ཁོ་ཚོའི་འགོ་ཁྲིད་བྱེད་དགོས་པའི་རེ་བ་བརྒྱབ།
འོན་ཀྱང༌། འཇུ་ཆེན་ཐུབ་བསྟན་གྱིས་ཁོ་ཚོ་ས་ཕྱོགས་གང་དུ་འགྲོ་དགོས་མིན་གང་ཡང་ཤེས་
ཀྱི་མེད། དེ་དུས་འཇུ་ཆེན་ཐུབ་བསྟན་གྱིས་ལྷ་སར་གནས་སྡོད་ལི་ཐང་གི་ཚོང་པ་ཁག་གཅིག་གིས་
རྒྱ་མིར་དང་བླངས་ཀྱིས་འགོག་རྒོལ་བྱེད་མཁན་བསྡུ་རུབ་བྱས་ཏེ་ཆུ་བཞི་སྒང་དྲུག་བསྟན་སྲུང་
དང་བླངས་དམག་ཅེས་པའི་དམག་དཔུང་ཞིག་སྒྲིག་འཛུགས་བྱེད་བཞིན་ཡོད་པ་ཤེས་ཀྱི་མེད་ལ།
ཉིན་ཞིག་ཁོང་རང་ཉིད་ཀྱིས་ཡ་ང་སྙིང་རྗེ་བྲལ་བའི་དམར་གསོད་ཆེན་པོ་ཞིག་བརྒྱུད་དགོས་བྱུང་
སྟེ་ཁོ་རང་ལོ་རྒྱུས་ཀྱི་དཔང་པོར་འགྱུར་རྒྱུ་ཡིན་པ་དེ་བས་ཀྱང་ཤེས་ཀྱི་མེད། ཁོང་གིས་ཤེས་པ་
གཅིག་པུ་ནི་ཆུང་མ་དང༌། བུ་ཕྲུག །ཕ་ཡུལ་བཅས་རྒྱབ་ཏུ་བསྐྱུར་ཏེ་བྲོས་བྱོལ་དུ་འགྲོ་རྒྱུ་ལས་
ཐབས་གཞན་མེད་པ་དེ་རེད། ཤུལ་ལུས་འཇབ་དམག་ཚོས་འདམ་ཀ་གཞན་མེད་པའི་གནས་
སྟངས་འོག་ཁོང་གི་རྗེས་སུ་འབྲང་རྒྱུའི་མོས་མཐུན་བྱས།
གྲང་ངར་ཆེ་བའི་དགུན་དུས་ཀྱི་ཉིན་ཞིག་རང་ལོ་ཉེར་ལྔ་ལས་མ་སོན་པའི་ཁམས་པའི་ཕོ་རྒོད་
འཇུ་ཆེན་ཐུབ་བསྟན་གྱིས་ཁོ་རང་གི་མེ་མདའ་གོག་ཏོ་དེ་ལུང་ཐག་ནས་དཔུང་པར་གྱོན་པ་དང༌།
མདེའུ་ལྷག་མ་ཁ་ཤས་ཡོད་པ་དེ་ཚོ་ཨམ་ཕྲག་ནང་བཅུག །དཔུང་རོགས་ཚོ་ཁྲིད་དེ་འབྲི་ཆུ་བརྒལ་
ནས་ལྷ་སར་ཁ་ཕྱོགས་ཏེ་བསྐྱོད།
དེ་དུས་དགུང་ལོ་ཉེར་གཅིག་ལ་སོན་པའི་ཏཱ་ལའི་བླ་མ་དང༌། དགུང་ལོ་བཅོ་བརྒྱད་ལ་སོན་
པའི་པཎ་ཆེན་རིན་པོ་ཆེ་རྣམ་གཉིས་སྐུ་འཁོར་བཅས་སྟོན་པ་བཅོམ་ལྡན་འདས་སྐུ་འཁྲུངས་ནས་ལོ་
ངོ་༢༥༠༠ འཁོར་བའི་དུས་དྲན་སྲུང་བརྩི་ཞུ་བར་རྒྱ་གར་དུ་ཕེབས་བཞིན་ཡོད།

༢ ལྡི་ལིའི་ལྷན་ཚོགས།

༄༅། །ཕྱི་ལོ་༡༩༥༦ ལོའི་ཟླ་༡༡ ཚེས་༢༠ ཉིན་ཏཱ་ལའི་བླ་མ་དང་སྐུ་འཁོར་ཚོ་ཞོགས་པ་སྔ་
པོ་ནས་གྲོ་མོ་བརྒྱུད་རྒྱ་གར་དུ་འགྲོ་བའི་ཕེབས་ལམ་ལ་ཞུགས། ཁོང་གི་སྐུ་འཁོར་ཁོངས་སུ་རྒྱལ་
ཡུམ་བདེ་སྐྱིད་ཚེ་རིང་དང༌། སྐུའི་གཅེན་མོ་ཚེ་རིང་སྒྲོལ་མ། སྐུའི་གཅེན་པོ་བློ་བཟང་བསམ་གཏན།
སྐུའི་གཅུང་པོ་མངའ་རིས་རིན་པོ་ཆེ། ཡོངས་འཛིན་བགྲེས་པ་གླིང་རིན་པོ་ཆེ། ཡོངས་འཛིན་གཞོན་
པ་ཁྲི་བྱང་རིན་པོ་ཆེ། བོད་གཞུང་གི་དམག་སྤྱི་ཁེ་སྨད་བསོད་ནམས་དབང་འདུས། བཀའ་བློན་ཟུར་
ཁང་དང་ང་ཕོད། བོད་ཀྱི་གཞུང་སྟེན་སྲུང་མ་གནས་ཆུང་ཆོས་སྐྱོང་གི་སྐུ་རྟེན་བཅས་ཡོད།
ཕྱི་ལོ་༡༩༥༠ ལོའི་ཟླ་བ་བཅུ་པའི་ནང་རྒྱ་དམག་གིས་ཆབ་མདོ་བཙན་བཟུང་བྱས་རྗེས་ལོ་
དེའི་ཟླ་བ་བཅུ་གཉིས་པའི་ནང་ཏཱ་ལའི་བླ་མ་གྲོ་མོར་ཐེངས་གཅིག་ཆིབས་བསྒྱུར་གནང་ཟིན་པ་རེད།
དེ་དུས་རྒྱ་དམག་གིས་ཆབ་མདོ་ནས་མུ་མཐུད་ལྷ་སའི་ཕྱོགས་སུ་བཙན་འཛུལ་བྱས་དོགས་ཞེད་
སྣང་སྐྱེས་ཏེ་བོད་གཞུང་གིས་བྲེལ་འཚུབ་ངང་དགུང་ལོ་བཅོ་ལྔ་ལས་མ་སོན་པའི་ཏཱ་ལའི་བླ་མར་
ཆབ་སྲིད་ཀྱི་སྐུ་དབང་ཕུལ་བ་དང༌། གལ་ཏེ་དགོས་གལ་བྱུང་ཚེ་རྒྱ་གར་ལ་བྲོས་བདེའི་ཆེད་དུ་ཁོང་
རྒྱ་གར་གྱི་ས་མཚམས་དང་ཐག་ཉེར་ཆགས་པའི་གྲོ་མོར་ཉེན་གཡོལ་དུ་ཕེབས་དགོས་པའི་ལམ་
སྟོན་ཞུས་པ་རེད། དེར་བརྟེན། ཏཱ་ལའི་བླ་མ་དང༌། ཁོང་གི་ནང་མི། ཡོངས་འཛིན་རྣམ་པ། བཀའ་
བློན་ལྷན་རྒྱས་བཅས་མཚན་གུང་གི་གྲིབ་ཡོལ་འོག་རྟབ་རྟོབ་བྲེལ་ཟིང་ངང་ལྷ་ས་ནས་ལྐོག་ཏུ་བྲོས་
བྱོལ་དུ་ཕེབས་པ་རེད།
འོན་ཀྱང༌། ད་ཐེངས་ཀྱི་འགྲུལ་བཞུད་དེའི་སྐབས་ཏཱ་ལའི་བླ་མ་རྒྱ་གར་དུ་གཞུང་འབྲེལ་
འཚམས་གཟིགས་ལ་ཕེབས་ཀྱི་ཡོད་པ་དང༌། གྲོ་མོ་ནི་ཁོང་འབྲས་ལྗོངས་བརྒྱུད་ལྡི་ལི་གསར་པར་
ཕེབས་པའི་ལམ་བར་གྱི་ཞག་ཚུགས་གནང་ས་ཙམ་ཡིན་པས་ཕྱི་ལོ་༡༩༥༠ ལོའི་འགྲུལ་བཞུད་
དང་ཡོངས་སུ་ཐ་དད་རེད། རྒྱ་མིས་བོད་ནང་གཞུང་ལམ་གསར་བཟོ་ཧ་ཅང་མགྱོགས་པོ་བྱས་ཡོད་
པར་བརྟེན་མཚམས་དེར་ཁྲོན་བོད( སི་ཁྲོན་དང་བོད་རང་སྐྱོང་ལྗོངས་དབར་གྱི)གཞུང་ལམ་དང་
མཚོ་བོད(མཚོ་སྔོན་དང་བོད་རང་སྐྱོང་ལྗོངས་དབར་གྱི)གཞུང་ལམ་གྱིས་བོད་དང་རྒྱ་ནག་མཐུད་
ཟིན་ཡོད་པ་དང་། བོད་ནང་ཁུལ་དུ་གསར་བཟོ་བྱས་པའི་གཞུང་ལམ་ཆུང་རིགས་ཤིག་གིས་དེ་སྔ་
དུས་ཡུན་བདུན་ཕྲག་གཉིས་མ་ཟིན་ཙམ་འགོར་བའི་ལྷ་ས་ནས་གྲོ་མོ་བར་གྱི་འགྲུལ་བཞུད་དེ་དུས་
ཡུན་ཉིན་གཉིས་བར་ཉུང་དུ་བཏང་ཡོད། དེ་ལྟར་ཡང༌། ཏཱ་ལའི་བླ་མས་ཕྱོགས་ཐོན་དེར་བཀོད་
སྒྲིག་བྱེད་རྒྱུ་རྩ་བ་ནས་ལས་སླ་པོ་བྱུང་མེད། ཁམས་ཁུལ་ནས་རྒྱ་མིས་བོད་པའི་བླ་མ་སྐྱེས་ཆེན་
དམ་པ་དང་ས་གནས་ཀྱི་འགོ་པ་འཛིན་བཟུང་བྱས་པ་དང༌། དམག་འཁྲུག་རྒྱུན་མི་ཆད་པར་བྱུང་
དང་འབྱུང་བཞིན་ཡོད་པ། དགོན་པ་དང་གཙུག་ལག་ཁང་སོགས་ཤུལ་མེད་དུ་བཏང་བ་སོགས་ཀྱི་
གནས་ཚུལ་ཟམ་མི་ཆད་པར་འབྱོར་གྱི་ཡོད་པས་དེ་ཚོར་ཁོང་ཐུགས་ཕམ་ཚད་མེད་བྱུང་བ་རེད།
ཐ་ན་བོད་པས་རྒྱ་མི་དང་དམག་འཐབ་ཆུང་ཙག་རིགས་བྱས་ཏེ་རྒྱལ་ཁ་ཐོབ་པའི་གནས་ཚུལ་རེ་
ཟུང་ཐོས་རྒྱུ་བྱུང་བ་དེ་ཚོས་ཀྱང་ཁོང་ལ་སྤྲོ་སྣང་ཞིག་སྦྱིན་མི་ཐུབ་སྟེ། ཁོང་གིས་རྒྱ་མིའི་དམག་གི་
སྟོབས་ཤུགས་བོད་པ་ལས་ལྡབ་འགྱུར་གྱིས་ལེགས་པ་ཡོད་སྟབས་བོད་པས་རྒྱ་མིར་དྲག་པོའི་
འགོག་རྒོལ་བྱེད་པ་ངལ་བ་འབྲས་མེད་ཡིན་པ་གསལ་པོ་མཁྱེན་གྱི་ཡོད། རྒྱ་ཆེ་ས་ནས་བཤད་ན།
ཁོང་གིས་དམག་འཁྲུག་ནང་དོན་དམ་གྱི་རྒྱལ་ཁ་འཐོབ་མཁན་ཞིག་མེད་པར་ཕྱོགས་ཁག་གཉིས་
ཀ་ཕམ་ཁ་ཕོག་མཁན་ཡིན་པར་ཡིད་ཆེས་བརྟན་པོ་གནང་གི་ཡོད། དེར་མ་ཟད་ཁོང་གིས་བཅོས་
བསྒྱུར་ལ་དགག་བྱ་གནང་གི་མེད་པས་མི་གསོད་ཁྲག་སྦྱོར་དེ་ཚོ་དགོས་མེད་རེད། འོན་ཀྱང༌།
རྒྱ་མི་དམར་པོས་ཁོ་རང་ཚོའི་བཅོས་བསྒྱུར་བོད་པའི་ཐོག་དྲག་ཤུགས་ཀྱིས་བཙན་འགེལ་བྱེད་
དགོས་དོན་གང་ཡིན་ནམ།
དོན་དངོས་ཐོག་ཏཱ་ལའི་བླ་མས་བཅོས་བསྒྱུར་གྱི་ཕྱག་ལས་མི་ཉུང་བ་ཞིག་གནང་ཡོད། ཏཱ་
ལའི་བླ་མ་སྐུ་ན་ཆུང་ངུའི་སྐབས་ཁོང་གི་དབེན་པར་གནས་པའི་ཕོ་བྲང་ནང་མཐའ་སྐོར་དུ་སྐུ་དྲག་
དང༌། ཞབས་ཕྱི། བླ་ཆེན་མི་ཆེན་མ་གཏོགས་མེད་པས་ཁོང་ལ་རང་གི་མི་མང་གི་དབུལ་ཞིང་
ཕོངས་པའི་གནས་སྟངས་དངོས་སུ་རྒྱུས་ལོན་གནང་རྒྱུའི་གོ་སྐབས་མེད། དགུང་ལོ་བཅོ་ལྔའི་
སྐབས་གྲོ་མོར་ཆིབས་བསྒྱུར་མ་གནང་གོང་ཁོང་གིས་ཉམ་ཐག་པའི་ངལ་རྩོལ་བ་མང་པོ་ཐུག་མྱོང་
མེད་པ་དང༌། ཁོ་ཚོའི་དཀའ་སྡུག་ཆེ་བའི་འཚོ་བའི་གནས་ཚུལ་མང་པོ་གསན་མྱོང་མེད། འོན་
ཀྱང༌། ཁོང་གྲོ་མོར་ཆིབས་བསྒྱུར་གནང་སྐབས་ཕེབས་ལམ་དུ་ཁོང་ངོ་མས་མི་མང་གི་འཚོ་བའི་
གནས་སྟངས་ཧ་ལས་དགོས་པའི་དབུལ་ཕོངས་ཡིན་པ་དངོས་སུ་གཟིགས་པས་ཁོང་ལ་ཐུགས་
ཕམ་ཆེན་པོ་བྱུང་བ་དང༌། དེས་ཁོང་རང་གི་ཉམ་ཐག་པའི་ཞིང་པའི་སྐྱེ་ཁུངས་དྲན་གསོ་བཏང་
བ་རེད། གྲོ་མོ་ནས་ལྷ་སར་ཕྱིར་ལོག་གནང་རྗེས་ཏཱ་ལའི་བླ་མས་བཀའ་ཤག་དང་མགྲོན་གཉེར་
ཆེ་མོར་མི་མང་གི་དབུལ་ཕོངས་དཀའ་ངལ་སེལ་དགོས་པའི་ལས་འགན་གནང་བ་དང༌། ཕྱི་ལོ་
༡༩༥༢ ལོར་བོད་གཞུང་གིས་ལེགས་བཅོས་ལས་ཁུངས་ཤིག་བཙུགས་ཏེ་བོད་ཀྱི་ངལ་རྩོལ་འུ་
ལག་དང་ཁྲལ་སྡུད་ལམ་ལུགས་ལ་ལེགས་བཅོས་གཏོང་འགོ་བཙུགས། སྤྱིར་འགྱུར་ལྡོག་དེ་ཚོར་
ངོ་རྒོལ་བྱེད་མཁན་ཁ་ཤས་བྱུང་ཡང༌། དེ་ཚོས་བོད་པའི་སྤྱི་ཚོགས་ལ་ཞི་བའི་སྒོ་ནས་འགྱུར་ལྡོག་
གཏོང་མི་ཐུབ་པ་མིན་པ་ར་སྤྲོད་བྱས་པ་རེད།
ཁམས་ཁུལ་གྱི་བོད་པའི་དཀའ་ངལ་ཐོག་ཏཱ་ལའི་བླ་མར་རོགས་དང་གྲོགས་མགོན་ཞུ་ཡུལ་
གང་ཡང་མེད་ཅིང་། ཁོང་གིས་རང་གི་ལུང་པས་ཡུན་རིང་ཁེར་རྐྱང་དུ་བསྡད་པས་ད་ལྟ་འཛམ་
གླིང་རྒྱལ་སྤྱིའི་ཆབ་སྲིད་ཀྱི་ཁྱབ་ཁོངས་ནས་ཕྱིར་བུད་ཟིན་པ་མཁྱེན་གྱི་ཡོད། དེ་ལ་བརྟེན་ནས་རྒྱ་
དམག་གིས་ལི་ཐང་དགོན་པའི་ཐོག་ཏུ་འབར་མདེལ་འབྲུག་སྒྲ་ལྡིར་བ་ལྟར་གཡུག་སྐབས་འཛམ་
གླིང་ཁྱོན་ཡོངས་ཀྱི་ཆོས་ལུགས་སྡེ་ཁག་གིས་རྒྱ་མིར་ངོ་རྒོལ་དང་སྐྱོན་བརྗོད་བྱེད་རྒྱུའི་ཚབ་ཏུ་
གནས་ཚུལ་དེ་བྱེ་མ་རྡོག་པོ་ཞིག་རྒྱ་མཚོའི་ནང་གོ་མེད་ཚོར་མེད་དུ་ནུབ་པ་ལྟར་གྱུར་པ་རེད།
ཏཱ་ལའི་བླ་མས་ལྷ་སར་བཅའ་སྡོད(རྒྱ་ནག་དབུས་གཞུང་གི་སྐུ་ཚབ)ཀྲང་ཅིང་ཝུའུ་དང་རྒྱ་དཔོན་
གཞན་ལ་བོད་པའི་དགོན་སྡེ་ཁག་ལ་གཏོར་བཤིག་དང༌། ཉེས་མེད་མི་མང་དམར་གསོད་གཏོང་
མཚམས་འཇོག་པའི་ཞུ་འབོད་ཡང་ནས་བསྐྱར་དུ་གནང་ཡང༌། ཁོ་ཚོ་སུས་ཀྱང་ཁོང་གི་རེ་སྐུལ་ལ་
བདག་སྤྲོད་མ་བྱས་པར་མ་ཟད། དེ་ལས་ལྡོག་སྟེ་ཁམས་ཁུལ་ཁོང་གི་དབང་ཆའི་ཁྱབ་ཁོངས་ནང་
ཚུད་མེད་ཅེས་ལན་བཏབ། ཆད་ལྟ་འཛིན་མཁན་རྒྱ་མི་དམར་པོ་ཚོའི་ངོས་ནས་བཤད་ན། བོད་
པའི་དགོན་སྡེ་ཁག་ནི“བཀས་བཀོད་རྒྱུད་འཛིན་ལམ་ལུགས་ཀྱི་བཙན་རྫོང”ཡིན་པས་ངེས་པར་
དུ་གཏོར་བཤིག་གཏོང་དགོས་པ་དང༌། བཙན་ཐབས་ཀྱིས་བསྐུལ་བའི་ས་ཞིང་བཅོས་བསྒྱུར་ལ་
འགོག་རྒོལ་བྱས་ན“གསར་བརྗེར་ངོ་རྒོལ་གྱི་གྱེན་ལོག”བྱས་པ་དང་ངོ་བོ་དབྱེར་མེད་ཡིན་པས་
ངེས་པར་དུ་དྲག་པོས་བཙན་གནོན་བྱེད་དགོས།
ཏཱ་ལའི་བླ་མ་བྱ་དཀའ་བྱེད་གཏད་ཀྱི་གནས་སུ་ལྷུང་བའི་སྐབས་དེར་འབྲས་ལྗོངས་ཀྱི་རྒྱལ་
པོ་དཔལ་ལྡན་དོན་གྲུབ་རྣམ་རྒྱལ་ལྷ་སར་རྒྱ་གར་བྱང་ཆུབ་ཆེན་པོའི་ཆོས་ཚོགས་ཀྱིས་རྒྱ་གར་
གྱི་རྒྱལ་ས་ལྡི་ལིར་སྟོན་པ་བཅོམ་ལྡན་འདས་སྐུ་འཁྲུངས་ནས་མི་ལོ་༢༥༠༠ འཁོར་བའི་དུས་དྲན་
སྲུང་བརྩི་ཞུ་འཆར་ཡོད་པའི་སྐུ་མགྲོན་དུ་ཏཱ་ལའི་བླ་མ་མགྲོན་འབོད་ཞུ་བར་སླེབས། ཏཱ་ལའི་བླ་མ་
ཆོས་ལུགས་ཀྱི་དབུ་ཁྲིད་ཅིག་ཡིན་པས་གྲོས་འཆར་དེ་ལྡོག་དཀའ་བ་ཡིན་པ་དང༌། དེའི་ཐོག་རྒྱ་
གར་ནི་ནང་ཆོས་ཀྱི་འབྱུང་ཁུངས་དང་གནས་རྩ་ཆེན་ཞིག་རེད། དུས་མཚུངས་སུ་ཁོང་བོད་པའི་
ཆབ་སྲིད་ཀྱི་དབུ་ཁྲིད་ཡིན་པའི་ཆ་ནས་ཁོང་གིས་བོད་ལ་ད་ཕན་བྱུང་མ་མྱོང་བའི་དཀའ་ཉེན་ཕྲད་
སྐབས་སུ་རྒྱ་གར་གྱིས་བོད་ཀྱི་མགོན་སྐྱབས་དཔུང་གཉེན་བྱེད་པའི་ཐུགས་རེ་གནང་བ་རེད། བོད་
དང་རྒྱ་གར་དབར་རྒྱ་མཚོ་ལས་གཏིང་ཟབ་པ་དང་རི་རྒྱལ་ལྷུན་པོ་ལས་དཔངས་མཐོ་བའི་རིག་
གཞུང་གི་འབྲེལ་བ་ཡོད་ཐོག །རྒྱ་གར་ནི་འཛམ་གླིང་ཐོག་འཚེ་མེད་ཞི་བའི་ལམ་ནས་རང་བཙན་
འཐབ་རྩོད་ཀྱི་མིག་དཔེ་ལྟ་ས་ཞིག་རེད། དེས་མ་ཚད་དེ་དུས་རྒྱ་གར་ལ་རྒྱ་མིར་གནོན་ཤུགས་
སྤྲོད་པའི་ནུས་པ་གང་ཙམ་ཡོད་པར་སྣང་བས་ཏཱ་ལའི་བླ་མས་གདན་ཞུ་དེར་སྤྲོ་སྣང་ཆེན་པོས་ཞལ་
བཞེས་གནང་ཡང༌། དོན་དངོས་ཐོག་ཁོང་དངོས་སུ་རྒྱ་གར་ལ་ཆིབས་བསྒྱར་མ་གནང་གོང་ཁོང་
གིས་འགོག་རྐྱེན་མང་དག་ཅིག་ལ་གདོང་ལེན་གནང་དགོས་ཀྱི་ཡོད།
དེ་དུས་ཏཱ་ལའི་བླ་མ་མིང་ཙམ་དུ་བོད་ཀྱི་བླ་ན་མེད་པའི་དབུ་ཁྲིད་ཡིན་པས་མ་ཚད། ད་དུང་
མའོ་ཙེ་ཏུང་གིས་བོད་ཐོག་དབང་སྒྱུར་ཆ་རྫོགས་པ་བྱེད་པའི་ལག་ཆར་གྱུར་པའི་བོད་རང་སྐྱོང་
ལྗོངས་གྲ་སྒྲིག་ཨུ་ཡོན་ལྷན་ཁང་གི་ཚོགས་གཙོ་དང༌། རྒྱ་ནག་རྒྱལ་ཡོངས་མི་དམངས་འཐུས་མིའི་
ཚོགས་ཆེན་རྒྱུན་ལས་ཨུ་ཡོན་ལྷན་ཁང་གི་ཚོགས་གཙོ་གཞོན་པའང་རེད། དེ་ལྟར། ཏཱ་ལའི་བླ་
མ“རྒྱལ་ཁབ་རིམ་པའི་འགོ་ཁྲིད”ཅིག་ཡིན་པས་ཁོང་གི་གོ་གནས་ཕྱི་ཚུལ་ལ་ལྷ་སར་བཅའ་སྡོད་
རྒྱ་མིའི་འགོ་ཁྲིད་ཀྲང་ཅིང་ཝུའུ་དང༌། ཀྲང་གོ་ཧྭ། ཕན་མིང་སོགས་ལས་མཐོ་བ་རེད། འོན་ཀྱང༌།
རྒྱ་ནག་དམར་གཞུང་གི་འགྲོ་སྟངས་ལྟར་ན། གང་ཟག་ཅིག་གི་འཛིན་སྐྱོང་གོ་གནས་རིམ་པ་མཐོ་
དམན་གང་ལྟར་ཡང་ཚང་མས་དམར་ཤོག་ཚོགས་པའི་ཚོགས་མིའི་གང་བཤད་ལ་ཉན་དགོས་
3ཀྱི་ཡོད། དེས་གང་སྟོན་གྱི་ཡོད་དམ་ཞེ་ན། ཏཱ་ལའི་བླ་མ་རྒྱ་ནག་དམར་གཞུང་གི་ཐག་སྒུལ་འདྲ་
གཟུགས་ཤིག་ཡིན་པ་དང༌། སྐབས་དེར་ཀྲང་གོ་ཧྭ་ལྷ་སར་མེད་པར་བརྟེན་ཁོང་གིས་ཁོ་རང་ལས་
གནས་རིམ་དམའ་བའི་རྒྱ་ནག་དམར་ཤོག་ཚོགས་པའི་བོད་ཀྱི་ལས་དོན་ཨུ་ཡོན་ལྷན་ཁང་གི་དྲུང་
ཡིག་གཞོན་པ་དང༌། བོད་རང་སྐྱོང་ལྗོངས་གྲ་སྒྲིག་ཨུ་ཡོན་ལྷན་ཁང་གི་ཚོགས་གཞོན་ལས་ཚབ་
ཕན་མིང་ལ་རྒྱ་གར་དུ་འགྲུལ་བཞུད་ཆོག་པའི་རེ་ཞུ་པེ་ཅིང་ལ་འབུལ་རོགས་ཞེས་རེ་བ་ཞུ་དགོས་
བྱུང་བ་རེད།
ལྷ་སའི་བོད་པ་དང་རྒྱ་མིའི་མཐོ་རིམ་འགོ་ཁྲིད་ཚོའི་ཁྲོད་དུ་ཕན་མིང་ལ་དགའ་པོ་བྱེད་མཁན་
ཉུང་ཉུང་རེད། ཕན་མིང་ནི་ནུབ་བྱང་དམག་ཁུལ་ཁང་གི་དམག་དཔོན་རྒན་གྲས་ཤིག་ཡིན་པ་
དང༌། ཁོང་ཐོག་མར་བོད་དུ་སླེབ་སྐབས་ནས་ཀྲང་ཅིང་ཝུའུ་དང་ཁོང་གི་ལྷོ་ནུབ་དམག་ཁུལ་ཁང་
གི་ལས་རོགས་ཚོ་དང་འབྲེལ་བ་ཡག་པོ་མེད། ད་དུང་བོད་པ་ཚོའི་ཁྲོད་དུ་ཁོང་ནི་མི་མ་རབས་
ཁེངས་དྲེགས་ཆེ་བ་ཞིག་ཡིན་པ་ཡོངས་གྲགས་རེད། ཕན་མིང་གིས་ཏཱ་ལའི་བླ་མའི་རེ་ཞུར་རང་
སར་ཁས་ལེན་མ་བྱས་ཀྱང་། གནས་ཚུལ་དེ་ཕྱོགས་གཅིག་ནས་ཧ་ཅང་གལ་ཆེན་པོ་ཡིན་པ་
དང༌། ཕྱོགས་གཞན་དེར་ཁོང་གིས་རང་དགར་ཐག་གཅོད་བྱེད་མི་ནུས་པར་ཏཱ་ལའི་བླ་མའི་རེ་ཞུ་
དེ་པེ་ཅིང་དུ་བརྒྱུད་སྤྲོད་བྱས་པ་དང་མའོ་ཙེ་ཏུང་གི་ལྕོག་ཙེའི་ཐོག་ཏུ་སླེབས་པ་རེད།
རྒྱ་ནག་མི་དམངས་སྤྱི་མཐུན་རྒྱལ་ཁབ་དངོས་སུ་གསར་འཛུགས་མ་བྱས་གོང་ནས་མའོ་ཙེ་
ཏུང་གིས་བོད་ལ་དབང་སྒྱུར་བྱེད་རྩིས་ཡོད་ཅེས་བཤད་པ་ཡིག་ཚགས་ནང་འཁོད་ཡོད། དེའང་ཕྱི་
ལོ་༡༩༤༩ ལོའི་ཟླ་བ་གཉིས་པའི་ནང་མའོ་ཙེ་ཏུང་དང་ཨུ་རུ་སུའི་ཆབ་སྲིད་མི་སྣ་ཨ་ནསི་ཏསི་
མི་ཀོ་ཡན་གཉིས་ཤིའི་བད་ཕོ་རུ་གསང་བའི་ཚོགས་འདུ་ཞིག་འཚོག་སྐབས་མའོ་ཙེ་ཏུང་གིས་
གཏམ་འདི་ལྟར་བཤད་ཡོད། “དངོས་གནས་བྱས་ན་བོད་ཀྱི་གནད་དོན་སེལ་ཁག་པོ་མ་རེད། འོན་
ཀྱང༌། ང་ཚོས་དེར་དུས་ཚོད་གང་འཚམས་སྤྲོད་དགོས་པ་དང་ལས་ཀ་བྲེལ་འཚུབ་ཀྱིས་བྱེད་རྒྱུ་
མེད། དེར་རྒྱུ་མཚན་ཁ་ཤས་ཡོད་དེ། དང་པོ། ཁུལ་དེར་སྐྱེལ་འདྲེན་མཐུན་རྐྱེན་ཞན་པོ་ཡིན་པས་
དམག་དཔུང་ཕོན་ཆེན་པོ་གཏོང་བདེ་མེད་པ་དང༌། ཁོ་ཚོར་རྒྱུན་མཐུད་དེ་འཚོ་བའི་མཐུན་རྐྱེན་
མཁོ་སྤྲོད་བྱེད་དཀའ་བ་རེད། གཉིས་པ། ཆོས་ལུགས་གཙོ་བོར་འཛིན་པའི་ས་ཁུལ་དུ་མི་རིགས་
ཀྱི་གནད་དོན་སེལ་བར་དུས་ཡུན་རིང་བ་འགོར་རྒྱུ་ཡིན་པས་ང་ཚོའི་གོམ་སྟབས་བརྟན་པོ་རྒྱག་
དགོས་པ་ལས་ཚ་གེ་ཚི་གེ་གཏན་ནས་བྱེད་མི་རུང༌།” མའོ་ཙེ་ཏུང་གི་སྐད་ཆ་དེ་ནས་ཁོང་གིས་
རྒྱ་དམག་བོད་དུ་དབང་སྒྱུར་བྱེད་པར་གཏོང་རྒྱུར་བློ་གཡེང་བྱེད་དོན་གཙོ་བོ་རྒྱབ་ཕྱོགས་ཀྱི་མཁོ་
སྒྲུབ་ལས་དོན་འཐུས་ཚང་ཡོང་མིན་ལ་ཐུག་ཡོད་པ་སྟོན་གྱི་ཡོད། འོན་ཀྱང༌། རྒྱ་ནག་མི་དམངས་
སྤྱི་མཐུན་རྒྱལ་ཁབ་གསར་འཛུགས་བྱས་ནས་དུས་ཡུན་རིང་པོ་མ་སོང་བར་མའོ་ཙེ་ཏུང་གིས་
དམག་སྤྱི་ཕང་ཟླ་ཧྭད་ལབོད་ཀྱི་གནད་དོན་སེལ་བར་དམག་དཔུང་གཏོང་རྒྱུ་ལས་ཐབས་གཞན་
མེད” ཅེས་ཏར་འཕྲིན་ཞིག་བཏང་ཡོད་པར་གཞིགས་ན་ཕྱི་ལོ་༡༩༤༩ ལོའི་ཟླ་བ་བཅུ་གཅིག་པའི་
མཚམས་སུ་མའོ་ཙེ་ཏུང་གི་བློ་དོགས་དེ་མེད་པར་གྱུར་ཟིན་པ་གསལ་པོ་རེད། ཕྱི་ལོ་༡༩༥༠ ལོའི་
ཟླ་བ་དང་པོའི་ནང་མའོ་ཙེ་ཏུང་གིས་ཀྲུང་གུང་ཀྲུང་དབྱང་ལ་ཏར་འཕྲིན་ཞིག་བཏང་ནས་བསམ་
ཚུལ་དེར་རྒྱས་བཤད་འདི་ལྟར་བྱས་ཡོད། “སྤྱིར་བོད་ལ་མི་འབོར་ཆེན་པོ་མེད་ཀྱང་། དེའི་ས་བབ་
ཆགས་ཡུལ་ལ་འཐབ་ཇུས་རང་བཞིན་གྱི་གལ་ཆེའི་རང་བཞིན་ལྡན་ཡོད། དེར་བརྟེན། ང་ཚོས་
ངེས་པར་དུ་བོད་ལ་བཙན་འཛུལ་བྱས་ནས་ལུང་པ་དེ་མི་མང་གི་དམངས་གཙོར་སྒྱུར་དགོས།”
མའོ་ཙེ་ཏུང་གིས་རིམ་པ་གཉིས་ཀྱི་ཐོག་ནས་བོད་བཙན་བཟུང་བྱེད་རྒྱུའི་འཆར་གཞི་ཡོད་དེ། ཐོག་
མར་དྲག་པོའི་དམག་གིས་བོད་དབང་དུ་བསྡུ་རྒྱུ་དང༌། དེ་རྗེས་ཁོ་རང་གི་སྤྱི་ཚོགས་བསྒྱུར་བཀོད་
འཆར་གཞི་བོད་ཐོག་བཙན་འགེལ་བྱེད་རྒྱུ་རེད།
དེ་རྗེས་གང་དང་གང་བྱུང་བ་བྱུང་རབས་ལོ་རྒྱུས་རེད། རྒྱ་དམག་གིས་ཕྱི་ལོ་༡༩༥༠ ལོའི་
ཟླ་༡༠ ཚེས་༦ ཉིན་ཆབ་མདོ་ནས་བོད(རང་སྐྱོང་ལྗོངས) ལ་དངོས་སུ་བཙན་འཛུལ་བྱས་པ་དང༌།
ཕྱི་ཟླ་༡༠ ཚེས་༢༤ ཉིན་བོད་པ་ཡོངས་སུ་ཕམ་པར་བྱས། དེ་རྗེས་ཕྱི་ལོ་༡༩༥༡ ལོའི་ཟླ་བ་ལྔ་
པའི་ནང་བོད་ཀྱི་ཡོངས་རྫོགས་བདག་དབང་རྒྱ་ནག་ལ་སྤྲད་པའི་གྲོས་མཐུན་དོན་ཚན་བཅུ་བདུན་
པེ་ཅིང་དུ་བཞག ། ལོ་དེའི་ཕྱི་ཟླ་༩ ཚེས་༩ ཉིན་རྒྱ་དམག་གི་གདོང་སྐྱོད་དམག་དཔུང་ལྷ་སའི་
ནང་སླེབས་པ་དང༌། ཁོ་ཚོའི་རྗེས་ལ་ཕྱི་ཟླ་༡༠ ཚེས་༢༦ ཉིན་དམག་དཔོན་ཆེན་པོ་ཀྲང་གོ་ཧྭ་
དང་ཐན་ཀྭན་སན་གྱིས་འགོ་ཁྲིད་པའི་རྒྱ་དམག་དཔུང་སྡེ་ལྷ་སར་སླེབས་པ་རེད།
གནས་ཚུལ་དེ་ཚོ་བྱུང་བའི་རྗེས་ལ་རྒྱ་མི་དམར་པོས་བོད་དངོས་སུ་བཙན་བཟུང་བྱས་པ་
མཚོན། འོན་ཀྱང༌། ཁོ་ཚོས་བོད་ཐོག་རྒྱ་མིའི་དབང་སྒྱུར་སྲ་བརྟན་བཟོ་རྒྱུའི་ལས་ཀ་ད་དུང་ལྷག་
ཡོད་པ་དང་། དེས་མའོ་ཙེ་ཏུང་ལ་མགོ་གཟེར་ཟམ་མི་ཆད་པ་རྒྱག་བཅུག །མའོ་ཙེ་ཏུང་གིས་གྲོས་
མཐུན་དོན་ཚན་བཅུ་བདུན་ནང་གསལ་བའི་བོད་ཀྱི་ད་ཡོད་ལམ་ལུགས་ལ་འགྱུར་བ་གཏོང་རྒྱུ་མིན་
ཞེས་པའི་ཁས་ལེན་དམ་བཅའ་རྩིས་མེད་དུ་བཏང་སྟེ་ཆེས་སྔ་བ་ཕྱི་ལོ་༡༩༥༥ ལོའི་ཟླ་བ་བཅུ་
གཅིག་པའི་ནང་རྒྱ་ནག་དམར་ཤོག་ཚོགས་པའི་བོད་ཀྱི་ལས་དོན་ཨུ་ཡོན་ལྷན་ཁང་ལ་གསང་བའི་
སྒོ་ནས་ཁོ་ཚོས་བོད་ནང་ཁོ་རང་གིས་འཆར་འགོད་བྱས་པའི་བཅོས་བསྒྱུར་དེ་ཚོ་ལག་བསྟར་བྱེད་
རྒྱུའི་གྲ་སྒྲིག་འཐུས་ཚང་བྱེད་དགོས་པའི་བཀའ་བཏང་བ་རེད། མའོ་ཙེ་ཏུང་གི་མཛུབ་སྟོན་དེ་ཚོ་
ཀྲང་གོ་ཧྭ་ཡིས་ཕན་མིང་ལ་ཁ་པར་ཐོག་བརྒྱུད་བསྒྲགས་བྱས་ཤིང་། མའོ་ཙེ་ཏུང་གིས་ཁོ་རང་གི་
སྲིད་བྱུས་ལ་དམག་ཤུགས་ཀྱི་རྒྱབ་རྟེན་དགོས་པར་ནན་བཤད་བྱས་ཡོད་པས་མ་ཚད། ད་དུང་
མཇུག་འབྲས་གང་བྱུང་ཡང་འགན་ཚང་མ་ཁོ་རང་གིས་ལེན་རྒྱུ་ཡིན་ཞེས་བཤད་ཡོད་པར་ཕན་
མིང་གིས་དཔང་པོ་བྱས་ཡོད། ཕན་མིང་གིས་དྲན་གསོ་བྱས་པའི་མའོ་ཙེ་ཏུང་གི་སྐད་ཆ་གཤམ་
གསལ་ལྟར་རེད། “གལ་སྲིད་སྐུ་དྲག་ཚོས་བཅོས་བསྒྱུར་ལ་ངོ་རྒོལ་བྱས་ན་ང་ཚོས་ཁོ་ཚོ་ཁ་ཤས་
དྲག་པོས་འདུལ་དགོས། དེ་ལྟར་བྱས་ན་གཞན་པ་ཚོ་བྲོས་འགྲོ་གི་རེད། གལ་སྲིད་ཧོང་ཀོང་དང་ཀ་
ལོན་སྦུག་ནང་ང་ཚོར་མིང་ཆད་བཟོ་མཁན་ཁ་ཤས་བྱུང་ཡང་སྐྱོན་མེད།”
ཀྲུང་གུང་ཀྲུང་དབྱང་གི་ཆོག་མཆན་ཐོབ་རྗེས་བོད་ཀྱི་ལས་དོན་ཨུ་ཡོན་ལྷན་ཁང་གིས་ཕྱི་ལོ་
༡༩༥༦ ལོའི་ཟླ་བ་དྲུག་པའི་ཟླ་མཇུག་ཏུ་ཆབ་མདོར་ས་ཞིང་བཅོས་བསྒྱུར་གྱི་ཚོད་ལྟའི་འལས་
གཞི་འགོ་བཙུགས་པས་ཕྱི་ཟླ་བདུན་པའི་མཚམས་སུ་སི་ཁྲོན་ཞིང་ཆེན་གྱི་ས་མཚམས་ནས་ཐད་
ཀར་ཕ་རོལ་དུ་ཆགས་པའི་འཇོ་མདའ་རྫོང་ནང་བོད་པས་རྒྱ་ནག་དམར་གཞུང་ལ་དྲག་པོའི་ངོ་རྒོལ་
བྱེད་འགོ་ཚུགས། འཇོ་མདའི་ས་གནས་འགོ་པ་ཡིན་པ་དང་དེ་སྔ་ཆབ་མདོ་བཅིངས་འགྲོལ་ཨུ་
ཡོན་ལྷན་ཁང་ངམ། ཁུལ་དེའི་རྒྱ་མིའི་སྲིད་གཞུང་གི་ཁོངས་མི་ཡིན་པའི་འཇིགས་མེད་མགོན་པོས་
ཆབ་མདོར“ཁམས་ཁུལ་དང་འདྲ་བའི”ས་ཞིང་བཅོས་བསྒྱུར་བཙན་འགེལ་བྱས་པར་ངོ་རྒོལ་བྱས་
པ་དང༌། རི་ཁྲོད་དུ་འཇབ་དམག་གི་ཤོག་ཁག་སྒྲིག་འཛུགས་བྱས་པ་རེད། ཕྱི་ཟླ་བརྒྱད་པ་དང་དགུ་
པའི་ནང་བོད་པའི་གྱེན་ལངས་གང་སར་ཁྱབ་པ་དང༌། བོད་པའི་མི་ཚོགས་ཀྱིས་མཚོ་བོད་གཞུང་
ལམ་ཉམས་གསོ་བྱེད་མཁན་མི་སྣ་དང་རྒྱ་མིའི་དམག་དཔུང་ཐོག་འཕྲལ་རྒོལ་བྱས་པས་མཐའ་
མཇུག་རྒྱ་དམག་གིས་དངོས་རྫས་དབོར་འདྲེན་ཆེད་ཕྱོགས་ཡོངས་ཀྱི་དམག་དོན་བྱེད་སྒོ་སྤེལ་
ནས་ལམ་གཤོང་བྱེད་དགོས་བྱུང་བ་རེད། དེ་ལྟར་ཡང༌། བོད་པས་ཟིང་འཁྲུག་མུ་མཐུད་དེ་བསླངས་
བ་དང༌། ཕྱི་ཟླ་བཅུ་གཅིག་པའི་ནང་དེ་ཚོ་ཆབ་མདོའི་ལྷོ་ཕྱོགས་ཁུལ་དུའང་ཁྱབ་པ་རེད། དེའང་རྒྱ་
ནག་དམར་ཤོག་ཚོགས་པའི་བོད་ཀྱི་ལས་དོན་ཨུ་ཡོན་ལྷན་ཁང་གིས་ཕྱི་ལོ་༡༩༥༦ ལོའི་ཟླ་༡༢
ཚེས་༦ཉིན་ཀྲུང་གུང་ཀྲུང་དབྱང་ལ་ཕུལ་བའི་གཤམ་གསལ་ཏར་འཕྲིན་གྱིས་ལྷ་ས་དང་པེ་ཅིང་གི་
དམར་ཤོག་དབང་འཛིན་པ་ཚོས་བོད་པའི་གྱེན་ལོག་དེ་ཚོ་རྒྱ་ནག་དམར་གཞུང་གི་སྲིད་བྱུས་ལ་ངོ་
རྒོལ་བྱས་པ་ཞིག་ཡིན་པ་གསལ་པོར་ཤེས་པ་སྟོན་གྱི་ཡོད།
ཆབ་མདོའི་ལྷོ་ཕྱོགས་ཁུལ(སྨར་ཁམས་དང༌། མཛོ་སྒང༌། ཚྭ་ཁ་ལྷོ་ཁུལ)གྱི་གྱེན་ལོག་དེ་
ཚོ(སྤང་མདའ་ཚང་རྡོ་རྗེ་ཚུད་པའི)འབྲི་ཆུའི་རྒྱུད་ཀྱི་དབང་སྒྱུར་གྲལ་རིམ་གྱི་ཁོངས་མི་ཁ་
ཤས་ཀྱིས་ངན་སྐུལ་བྱས་ནས་ང་ཚོའི་བཅོས་བསྒྱུར་ལ་ངོ་རྒོལ་བྱས་པ་ཞིག་རེད། དབང་
སྒྱུར་གྲལ་རིམ་གྱི་འགོ་ཁྲིད་འདི་ཚོས་བཙན་ཤེད་ཀྱིས་མི་དམངས་མང་པོ་ཁོ་རང་ཚོའི་
རྗེས་སུ་འབྲང་བཅུག་ཡོད། དེར་བརྟེན། གྱེན་ལོག་འདི་ཚོ་གསར་བརྗེར་ངོ་རྒོལ་བྱེད་
མཁན་དབང་སྒྱུར་གྲལ་རིམ་གྱིས་མི་རིགས་དང་ཆོས་ལུགས་ཀྱི་གནད་དོན་ལག་པ་འཇུ་
སར་བེད་སྤྱད་དེ་ངན་སྐུལ་བྱས་པའི་མི་རིགས་མང་ཚོགས་ཀྱི་ངོ་ལོག་ཏུ་གཏན་འབེབས་
བྱེད་དགོས།
རྒྱ་ནག་དམར་གཞུང་གིས་ཁོ་རང་ཚོའི་འདོད་མོས་ལྟར་གནས་ཚུལ་དེ་ཚོ“གསར་བརྗེར་ངོ་རྒོལ་
བྱེད་མཁན་དབང་སྒྱུར་གྲལ་རིམ”གྱིས་རྒྱུད་སྐུལ་བྱས་པ་རེད་ཅེས་ཁག་དཀྲི་བྱས་ཡོད་མོད། གོང་
གི་དུམ་ཚན་དེས་ཁོ་ཚོས་ཤུགས་རྐྱེན་ཆེ་བའི་བོད་པ་དེ་ཚོ་དང་མཉམ་ལས་བྱེད་པའི་གོ་སྐབས་ཇི་
ལྟར་ཤོར་བ་གསལ་པོར་སྟོན་གྱི་ཡོད། དེའང་གོང་དུ་གླེངས་ཟིན་པ་བཞིན་སྤང་མདའ་ཚང་རྡོ་རྗེས་
ཐོག་མར་རྒྱ་ནག་དམར་གཞུང་ལ་རྒྱབ་སྐྱོར་བྱས་ཡོད། སྤྱིར་ཁོང་གི་བསམ་བློར་འགྱུར་བ་ཇི་ལྟར་
སོང་བ་ལོ་རྒྱུས་ཡིག་ཆའི་ནང་གནས་ཚུལ་ཁ་གསལ་པོ་མེད་ཀྱང༌། ཁོང་ཡང་བྱ་རྒོད་སྟོབས་ལྡན་
དང་ས་གནས་ཀྱི་འགོ་ཁྲིད་གཞན་དང་འདྲ་བར་རྒྱ་ནག་དམར་གཞུང་གི་སྲིད་བྱུས་དངོས་སུ་དོན་
འཁྱོལ་བྱེད་སྐབས་བོད་མི་མང་ལ་བརྙས་བཅོས་དང་དམའ་འབེབས་ཆེན་པོ་བྱུང་བར་བརྟེན་རྒྱ་
ནག་དམར་གཞུང་ལ་ཞེན་པ་ལོག་པར་ངོས་འཛིན་བྱས་ན་ལུགས་དང་མཐུན་པར་སྣང༌།
ཕྱི་ཟླ་༨ ཚེས་༡༨ ཉིན་མའོ་ཙེ་ཏུང་གིས་ཏཱ་ལའི་བླ་མར་ཞི་འགྲིག་གི་ཡི་གེ་ཞིག་ཕུལ་བ་
རེད། ཡི་གེ་དེའི་ནང་མའོ་ཙེ་ཏུང་གིས“སི་ཁྲོན་ནང་དཀའ་ངལ་ཏོག་ཙམ”བྱུང་བར་ཁས་ལེན་
བྱས་ཡོད་ཀྱང་། དེ་ཚོ“བཙན་རྒྱལ་རིང་ལུགས་ལ་བློ་ཁ་ཕྱོགས་པ་དང་གོ་མིན་ཏང་གི་འཕྲོ་ལུས་
སྟོབས་ཤུགས་ཀྱིས་ངན་སྐུལ་བྱས”ནས་བྱུང་བ་རེད་ཅེས་ཁག་དཀྲི་བྱས་ཡོད། དེ་ལྟ་ནའང༌། ཁོང་
གིས“དེར་ང་ཚོས་བྱས་པའི་ལས་ཀ་ལའང་སྐྱོན་ཆ་ཤོར་ཡོད”པར་ཁས་ལེན་བྱས་པ་དང་དུས་
མཚུངས་སུ“སྐྱོན་ཆ”དེ་ཚོ་སེལ་ཐབས་ཇི་ལྟར་བྱེད་དགོས་པའི་སྐོར་གང་ཡང་མ་གླེངས་བར“བོད་
ཀྱིས་གང་ཐུབ་ཟིང་ཆ་སྔོན་འགོག་བྱེད་པའི་རེ་བ་ཡོད”ཅེས་བཤད་ཡོད། ཁོང་གིས་ཡི་གེ་དེའི་
ནང་ད་དུང་བོད་ལ་ས་ཞིང་བཅོས་བསྒྱུར་བྱེད་རྒྱུ་ད་ལྟ་དུས་ལ་བབ་མེད་པ་དང་། “ང་ཚོས་ཁྱེད་
ལ་བསམ་ཤེས་བྱེད་ཐུབ། མ་ཟད་བོད་ནང་སྒྲུབ་དགོས་པའི་ལས་དོན་ལ་ཁྱེད་ཀྱིས་ཐག་གཅོད་
ཡག་པོ་གནང་ཐུབ་པར་ང་ཚོར་ཡིད་ཆེས་ཡོད”ཅེས་བཤད་དེ་ཏཱ་ལའི་བླ་མར་སེམས་གསོ་གཏོང་
ཐབས་བྱས་ཡོད།
ཕྱི་ལོ་༡༩༥༦ ལོའི་སྟོན་ཀར་འཛམ་གླིང་མི་མང་ཚང་མས་ཧང་གྷ་རིའི་མི་མང་གྱེན་
ལངས་ལ་དོ་སྣང་བྱས། མཐའ་མཇུག་ཨུ་རུ་སུའི་དམག་དཔུང་གིས་མི་མང་སྟོང་ཕྲག་མང་པོ་
དམར་གསོད་བཏང་སྟེ་མི་མང་གི་གསར་བརྗེ་དེ་ཐལ་བའི་རྡུལ་དུ་བརླག་པ་དང༌། ཧང་གྷ་རིའི་ཐོག་
ཨུ་རུ་སུའི་དབང་སྒྱུར་བསྐྱར་གསོ་བྱས་པ་རེད།
རྒྱ་གར་གཞུང་གི་མགྲོན་བརྡར་ཏཱ་ལའི་བླ་མས་ཡ་ལན་གང་ཡང་མ་གནང་བར་བརྟེན་རྒྱ་གར་
གཞུང་སེམས་ཁྲལ་ལངས་ཏེ་སྔར་ལས་ལྗིད་ཆེ་བའི་མགྲོན་ཤོག་ཅིག་འབུལ་རྒྱུའི་ཐག་གཅོད་བྱས།
མགྲོན་བརྡ་དང་པོ་དེ་རྒྱ་གར་བྱང་ཆུབ་ཆེན་པོའི་ཆོས་ཚོགས་ཀྱི་མིང་ཐོག་ནས་ཕུལ་ཡོད་ཅིང༌། དེ་
ནི་གཞུང་འབྲེལ་མ་ཡིན་པའི་ཚོགས་པ་ཞིག་རེད། དེར་བརྟེན། ད་ལན་རྒྱ་གར་གཞུང་གིས་ཐད་
ཀར་རྒྱ་ནག་གཞུང་ལ་ཏཱ་ལའི་བླ་མ་གདན་ཞུའི་གཞུང་འབྲེལ་མགྲོན་བརྡ་གཉིས་པ་ཞིག་ཕུལ་ཞིང༌།
མགྲོན་བརྡ་དེའི་ནང་ཏཱ་ལའི་བླ་མ་མཆོག་ནང་པའི་གསང་སྔགས་རྡོ་རྗེ་ཐེག་པའི་དབུ་ཁྲིད་ཡིན་པ་
དང་། ཐེག་པ་འདི་ཧི་མ་ལ་ཡའི་ཁུལ་དུ་གལ་ཧ་ཅང་ཆེན་པོ་ཡིན་པས་གལ་ཏེ་ཏཱ་ལའི་བླ་མ་མཆོག་
སྟོན་པ་བཅོམ་ལྡན་འདས་ཀྱི་འཁྲུངས་སྐར་དགའ་སྟོན་ལ་མ་ཕེབས་ན་མཛད་སྒོ་ཆ་མ་ཚང་བ་ལྟ་བུ་
ཡོང་གི་རེད་ཅེས་བཀོད་ཡོད།
ཕྱི་ལོ་༡༩༥༦ ལོའི་ཟླ་༡༡ ཚེས་༦ཉིན་ཨུ་རུ་སུས་ཧང་གྷ་རིར་བཙན་འཛུལ་བྱས་ནས་ཉིན་
གཉིས་སོང་མཚམས་ཀྲང་ཅིང་ཝུའུ་ཡིས་ཏཱ་ལའི་བླ་མ་རྒྱ་གར་དུ་ཕེབས་རྒྱུར་ཀྲའུ་ཨེན་ལད་ཀྱིས་
ཆོག་མཆན་སྤྲད་ཡོད་པ་དང༌། པཎ་ཆེན་རིན་པོ་ཆེའང་”རྒྱ་གར་དུ་ཕེབས་རྒྱུ་ཡིན་པའི་གནས་ཚུལ་
ཁྱེར་ཏེ་ཆེད་མངགས་པེ་ཅིང་ནས་ལྷ་སར་ཕྱིར་ལོག་བྱས། ཀྲང་ཅིང་ཝུའུ་ཡིས་ཏཱ་ལའི་བླ་མར་ཀ་
ལོན་སྦུག་ཏུ“མི་འདྲ་མིན་སྣ་ཚོགས”ཡོད་པས་གལ་ཏེ་ས་ཐོག་ནས་ཕེབས་ན་མི་དེ་ཚོས་ཏཱ་ལའི་
བླ་མར་དཀའ་ངལ་བཟོ་སྲིད་པས་རྒྱ་གར་དུ་གནམ་གྲུའི་ནང་ཕེབས་དགོས་པའི་རེ་བ་བཏོན་པ་
རེད། དེ་རྗེས་ཁོང་གིས་ཏཱ་ལའི་བླ་མར་ཧང་གྷ་རིའི་མི་མང་གྱེན་ལངས་སྐོར་ལ་ཆབ་སྲིད་ཀྱི་གཏམ་
བཤད་ཅིག་བྱས་ཀྱང་། རྒྱལ་སྤྱིའི་གནད་དོན་ཐོག་ལ་མཁྱེན་རྟོགས་ཆེན་པོ་མེད་པའི་སྐུ་ན་གཞོན་
པའི་ཏཱ་ལའི་བླ་མས་ཧང་གྷ་རིར་བྱུང་བའི་གནས་ཚུལ་དེ་ཚོ་དང་ཁོང་འབྲེལ་བ་གང་ཡོད་པ་མགོ་མ་
འཚོས། ཀྲང་ཅིང་ཝུའུ་ཡིས་བཤད་པའི་ཀ་ལོན་སྦུག་གི“མི་འདྲ་མིན་སྣ་ཚོགས”ཁོངས་སུ་རྒྱལ་ལོ་
དོན་གྲུབ(ཏཱ་ལའི་བླ་མའི་གཅེན་པོ)དང་ཁམས་པ་སྐྱབས་བཅོལ་བ་མང་པོ་ཚུད་ཡོད།
ལྷ་ས་ལྟེ་བར་བྱས་པའི་བོད(རང་སྐྱོང་ལྗོངས་ཁུལ)དང་ཤར་ཕྱོགས་ཁམས་ཀྱི་བོད་རིགས་ས་ཁུལ་
དབར་ལོ་རྒྱུས་ཐོག་རྙོག་འཛིང་ཆེ་བའི་འབྲེལ་བ་ཞིག་ཡོད། ལོ་རྒྱུས་ཐོག་ལྷ་སའི་བོད་གཞུང་དང་
རྒྱ་ནག་གཞུང་གཉིས་ཀས་རང་རང་སྲིད་གཞུང་གི་དབང་ཆའི་ཁྱབ་ཁོངས་ཀྱི་ས་མཚམས་ཁམས་
ནང་རྒྱུག་པའི་འབྲི་ཆུའི་ཆུ་རྒྱུད་དུ་རྩིས་ཡོད་པ་དང༌། སྲིད་གཞུང་དེ་གཉིས་ཀས་ཁམས་ནི་རང་
གི་ལུང་པའི་མཐའ་མཚམས་ས་ཁུལ་དུ་ངོས་འཛིན་བྱས་ཡོད། སྤྱིར་འབྲི་ཆུའི་ཤར་ཕྱོགས་ཀྱི་
ཁམས་པ་ཚོ་རྒྱ་ནག་གཞུང་གི་དབང་ཆའི་ཁྱབ་ཁོངས་འོག་ཡོད་པ་དང་འབྲི་ཆུའི་ནུབ་ཕྱོགས་
ཀྱི་ཁམས་པ་ཚོ་བོད(གཞུང)ཀྱི་ཁོངས་སུ་ཚུད་ཡོད་ཀྱང༌། ཁོ་ཚོ་ཚང་མ་ཁམས་པ་རེད། ཁོ་ཚོ་
བོད་བརྒྱུད་ནང་བསྟན་གྱི་རྗེས་འཇུག་པ་ཡིན་ཡང༌། ཁོ་ཚོས་ཆབ་སྲིད་ཐོག་ནས་ལྷ་སའི་བོད་
གཞུང་གི་བཀའ་ལ་རྩི་མི་དགོས་པར་རང་གི་ཐུན་མོང་མ་ཡིན་པའི་ཡུལ་སྲོལ་གོམས་གཤིས་དང་
བོད་པའི་ཡུལ་སྐད་ཡོད།
རྒྱ་ནག་གི་སྲིད་དབང་འཛིན་མཁན་ཚོས་ལོ་རྒྱུས་ཐོག་སྔ་ཕྱི་བར་གསུམ་དུ་ཁམས་པ་ཚོ་
རྙོག་གྲ་བཟོ་མཁན་ཞིག་ལ་ངོས་འཛིན་བྱས་ཡོད་ཀྱང༌། ལྷ་སའི་བོད་གཞུང་ལའང་ཁོ་ཚོ་མགོ་
གཟེར་ལྟ་བུ་ཞིག་རེད། ལྷ་སའི་བོད་གཞུང་དང་ཁམས་པ་ཚོའི་དབར་ལ་གནའ་སྔ་མོ་ནས་ནང་
རྩོད་ཟམ་མི་ཆད་པ་བྱུང་ཡོད་ཁར། ཆེས་ཉེ་བ་ཕྱི་ལོ་༡༩༣༠ སོ་གྲངས་ནང་ཁམས་ཁུལ་རང་སྐྱོང་
གི་འདོད་ཚུལ་འཛིན་མཁན་ཚོས་བོད་གཞུང་དང་ནན་ཅིང་སྲིད་གཞུང་གཉིས་ཀར་གྱེན་ལངས་
བྱེད་དུས་ཁམས་པ་དང་བོད་གཞུང་དབར་དྲག་པོའི་གདོང་གཏུག་ཀྱང་བྱུང་བ་རེད། ཏཱ་ལའི་བླ་
མ་སྐུ་ཕྲེང་བཅུ་གསུམ་པ་ཐུབ་བསྟན་རྒྱ་མཚོར་ཁམས་ཁུལ་དུ་ལྷ་ས་ནས་དམག་དཔུང་བཏང་སྟེ་
འཇོག་རྒྱུའི་ཚབ་ཏུ་ཁམས་ཁུལ་དུ་ས་གནས་རང་གི་དམག་དཔུང་ཞིག་གསར་འཛུགས་བྱེད་རྒྱུའི་
དགོངས་གཞི་ཞིག་བྱུང་ཡང༌། ཛ་དྲག་གི་གནས་སྟངས་ཇེ་སྡུག་ཏུ་འགྲོ་བར་དོགས་ནས་ཁོང་གིས་
དེ་ལྟར་གནང་མེད།
བོད་པ་ནང་ཁུལ་དུ་རྩོད་པ་ཡོད་པར་མ་བལྟོས་པར་འཛམ་གླིང་ཕྱི་རོལ་གྱི་ཁ་གཏད་དུ་ཁོ་ཚོ་
ཚང་མ“བོད་པ”ཞེས་པའི་ཐ་སྙད་འོག་ཏུ་བསྡེབས་ན་ཁོ་ཚོ་ཕན་ཚུན་ལ་ཁོང་ཁྲོ་ལས་མཛའ་བརྩེའི་
ཚོར་བ་ཆེ་བ་ཡོད་ངེས་རེད། ཁམས་ཁུལ་གྱི་བོད་པ་ལྷ་ས་ཁུལ་གྱི་བོད་པ་དང་མཚུངས་པར་ཆོས་
དད་ཆེན་པོ་ཡོད་པ་དང༌། ཁོ་ཚོའི་ཆོས་ཕྱོགས་ཀྱི་དབུ་ཁྲིད་ཚོར་ལྷ་སའི་གྲགས་ཅན་དགོན་སྡེ་
ཁག་ནང་སློབ་སྦྱོང་ཐོབ་ཡོད། སྤྱིར་ཁམས་ཀྱི་ས་ཁུལ་ཕལ་ཆེ་བ་རྒྱ་མིའི་དབང་ཆའི་ཁྱབ་ཁོངས་
འོག་ཚུད་ཡོད་ཀྱང༌། ཁམས་པ་ཚོ་ཐག་རིང་ནན་ཅིང་ངམ་པེ་ཅིང་སྲིད་གཞུང་ལས་ལྷ་སའི་བོད་
གཞུང་ལ་བློ་ཐག་ཉེ་བ་ཡོད་ཅིང་། ཁོ་ཚོས་སྐད་དང་། རིག་གཞུང༌། ཆོས་ལུགས་ཡོངས་སུ་ཐ་དད་
ཡིན་པའི་རྒྱ་ནག་ནི་ཕྱི་རྒྱལ་ལ་ངོས་འཛིན་བྱས་ཡོད་སྲིད། གཉན་འཕྲང་གི་དུས་སྐབས་སུ་ཁམས
ཀྱི་ཡུལ་མི་ཚོས་ཁོ་ཚོ་ནང་ཁུལ་ལམ། ཡང་ན་ཁོ་ཚོ་དང་ལྷ་སའི་བོད་གཞུང་དབར་གྱི་ཞེ་འཁོན་
གཏིང་བརྗེད་དུ་བཏང་ནས་ཐུན་མོང་གི་དགྲ་བོར་ཁ་གཏད་གཅོག་ཆེད་ཆིག་སྒྲིལ་བྱེད་ཀྱི་རེད།
ཁམས་པས་རྒྱ་མི་དམར་པོར་འགོག་རྒོལ་བྱེད་སྐབས་བོད་གཞུང་ལ་དཔུང་རོགས་ཡོང་བའི་
རེ་སྐུལ་ཞུ་དགོས་བྱུང་བ་རེད། དེ་ལྟར་ཡང༌། བོད་གཞུང་དང་ཁམས་པ་ཚོའི་སེམས་འཁུར་བྱེད་
ཡུལ་ཐ་དད་རེད། དེའང་ཁམས་ཁུལ་དུ་རྒྱ་མིར་གདོང་གཏུག་བྱས་ནས་སྤྱི་ཚོགས་ཟང་ཟིང་དུ་
འགྱུར་བཞིན་ཡོད་ཀྱང་། ལྷ་སར་སྤྱིར་རྒྱ་དམག་ལ་རྐང་པ་འཛུགས་ས་ཞིག་ཐོབ་ཡོད་ཀྱང་ཁམས་
དང་བསྡུར་ན་ཅུང་ཞི་འཇགས་ཡིན་པ་དང༌། བཀའ་ཤག་གི་བསམ་པར་ཕྱི་ལོ་༡༩༥༡ ལོའི་ཟླ་བ་
བཅུ་པའི་ནང་རྒྱ་མིས་ཆབ་མདོར་བཙན་འཛུལ་བྱས་རྗེས་བོད་རྒྱའི་དབར་བཞག་པའི་གྲོས་མཐུན་
དོན་ཚན་བཅུ་བདུན་ལ་བརྟེན་ནས་ལྷ་སར་གོད་ཆག་གང་ཡང་ཡོང་གི་མ་རེད་བསམས། མ་ཟད་རྒྱ་
དམག་གིས་བོད་ས་སྔར་ལས་ལྷག་པ་བཙན་བཟུང་བྱེད་པ་འགོག་ཐབས་མེད་པ་ཤེས་ནས་བཀའ་
ཤག་གིས་ཉམས་ཞན་པའི་གྲོས་མཐུན་དེར་ཤི་འཐམ་རོ་འཐམ་བྱས་ཏེ་བསྡད་པ་དང༌། རྒྱ་ནག་
གཞུང་གིས་རྒྱ་དམག་སྐུལ་སློང་བྱེད་པར་དོགས་ཏེ་ཁོ་ཚོར་ཁོང་ཁྲོ་སློང་བའི་བྱ་སྤྱོད་རིགས་རྩོམ་
མ་ནུས་པར་བསྡད་པ་རེད། མ་ཟད་རྒྱ་མི་དང་འཐབ་འཁྲུག་བྱུང་དང་འབྱུང་བཞིན་ཡོད་པའི་ས་ཁུལ་
དེ་ཚོ་སི་ཁྲོན་ནང་ཡིན་པར་སོང་། བོད་གཞུང་གིས་ཁམས་པར་རྒྱབ་སྐྱོར་ཤུགས་ཆེན་པོ་བྱས་ན་
བོད་གཞུང་གི་ཁྱབ་ཁོངས་ས་ཁུལ་དུའང་དཀའ་ངལ་ཡོང་ཉེན་ཡོད། དོན་དངོས་ཐོག་དེ་དུས་བཀའ་
ཤག་རང་ལ་དཀའ་ངལ་གླགས་མ་རྙེད་པ་ཡོད།
འོན་ཀྱང༌། ཁམས་པ་ཚོའི་མིག་གི་མཐོང་ཕྱོགས་མི་འདྲ་བ་རེད། སྤྱིར་ཁོ་ཚོས་ཚོར་ཤུགས་
དྲག་པོ་དང་བཅས་རང་ཉིད་བོད་པར་ངོས་འཛིན་བྱེད་ཀྱི་ཡོད་ཀྱང༌། ཁོ་ཚོར་གྲོས་མཐུན་དོན་ཚན་
བཅུ་བདུན་གྱི་སྲུང་སྐྱོབ་འཐོབ་ཀྱི་མེད་ལ། དེས་ཁོ་ཚོར་བཀག་རྒྱའང་གང་ཡང་བཟོ་གི་མེད། དེ་
བས་ཁོ་ཚོ་སི་ཁྲོན་ཞིང་ཆེན་སྲིད་གཞུང་གི་དབང་སྒྱུར་འོག་ཡོད་པ་དང་། དེར་ཐུན་མོང་ཅན་དུ་
སྒྱུར་བའི་ལས་འགུལ་ཚ་ཚ་འུར་འུར་ངང་སྤེལ་བཞིན་ཡོད་པས་རྒྱ་ནག་གཞུང་གི་མཐོ་རིམ་འགོ་
ཁྲིད་ལ་རེ་སྐུལ་དང་ཞུ་འབོད་གང་བྱས་ཀྱང་ངལ་བ་འབྲས་མེད་ཡིན་པ་ཁོ་ཚོས་གསལ་པོར་ཤེས་
ཀྱི་ཡོད། དེར་བརྟེན། ཁོ་ཚོར་ཁ་ནུབ་ལ་ཕྱོགས་ཏེ་ལྷ་སའི་བོད་གཞུང་ལ་རོགས་སྐྱོར་ཡོང་བའི་
རེ་བ་རྒྱག་རྒྱུའམ། ཡང་ན་འུ་ཐུག་ཐབས་ཟད་དེ་ལྷ་སར་བྲོས་འགྲོ་རྒྱུ་ལས་ཐབས་ཐབས་གཞན་མེད།
སྟབས་ལེགས་པ་ཞིག་ལ་དྲང་བདེན་སྲོག་ལྟར་གཅེས་པར་འཛིན་རྒྱུ་ཁམས་པའི་གཤིས་ཀ་
ཡིན་པ་ཡོངས་གྲགས་ཐོག ཁོ་ཚོར་ད་དུང་ཚོང་ལས་ཐོག་ལྷན་སྐྱེས་ཀྱི་འཇོན་ཐང་ལྡན་ཡོད་པ་
དང༌། ཁོ་ཚོ་དང་ནུབ་ཕྱོགས་དབར་གནའ་སྔ་མོ་ནས་རྩ་བ་བརྟན་པོ་ཚུགས་ཟིན་པའི་ཚོང་འབྲེལ་
ལམ་བུ་ཞིག་ཡོད། དེ་དུས་ལྷ་སའི་ནང་ཁམས་པའི་ཁེ་ཕན་གཙོར་འདོན་གྱི་ཚོགས་པ་ཞིག་
འཛུགས་དགོས་ན་དེར་ཁམས་པ་ཚོང་པ་ཕྱུག་པོ་འདང་ངེས་ཡོད་ཅིང་། ཁོ་ཚོ་ཁམས་པའི་རྩ་དོན་
གྱི་མགྲིན་ཚབ་པ་ཆགས་པ་རེད། ཕྱི་ལོ་༡༩༥༦ ལོར་ལྷ་སར་བཅའ་སྡོད་ཁམས་པའི་ཁྲོད་ནས་
གྲགས་ཅན་ཁམས་པ་གཅིག་ཕ་ཡུལ་ལི་ཐང་ཡིན་པའི་མགོན་པོ་བཀྲ་ཤིས་ཡིན་ཞིང༌། ཁོང་གིས་
ཁམས་ཁུལ་ལ་གློ་བུར་དུ་ཟིང་འཁྲུག་ལངས་དུས་རྒྱ་གར་གྱི་སྲིད་བློན་ནེ་རུ་དང་འཛམ་གླིང་ནང་
བསྟན་ཚོགས་པར་འབུལ་རྒྱུའི་ཡི་གེ་ཞིག་ཟིན་བྲིས་བརྒྱབ་པ་རེད། ཡི་གེ་དེའི་ནང་ཁོང་གིས་རྒྱ་
མིས་བོད་པའི་དགོན་སྡེར་གཏོར་བཤིག་བཏང་བར་ངོ་རྒོལ་ཡོད་ཅེས་བྲིས་ཡོད་པ་དང༌། ཁོང་གིས་
ཡི་གེ་དེའི་ཐོག་ཏུ་གདན་ས་གསུམ་གྱིས་རང་རང་གི་ཐམ་ཀ་བརྒྱབ་ནས་མོས་མཐུན་རྒྱབ་སྐྱོར་
ཡོང་བའི་རེ་བ་ཞུས་པ་རེད། འོན་ཀྱང༌། བོད་ནང་བྱུང་བའི་གནས་ཚུལ་ལ་ཕྱི་རྒྱལ་གྱིས་ཐེ་ཇུས་
བྱས་ན་རྒྱ་མི་དེ་བས་ཁོང་ཁྲོ་ཆེ་བ་ལང་དོགས་ཀྱིས་གདན་ས་གསུམ་གྱིས་ཁོང་གི་རེ་སྐུལ་ལ་དང་
ལེན་མ་བྱས། ཁོང་གིས་ད་དུང་ཏཱ་ལའི་བླ་མའི་མགྲོན་གཉེར་ཆེ་མོ་ཕ་ལྷར་དྲག་པོའི་དམག་གི་
རོགས་སྐྱོར་ཡོང་བའི་རེ་བ་ཞུས་ཀྱང༌། བོད་གཞུང་གིས་ཁམས་པའི་གྱེན་ལངས་ལ་རྒྱབ་སྐྱོར་བྱས་
ན་རྒྱ་མིས་ལྷ་ས་གྲོང་ཁྱེར་ཐོག་ལ་འཁོན་ལན་སློག་རྒྱུར་ཞེད་དེ་ཕ་ལྷས་ཀྱང་མགོན་པོ་བཀྲ་ཤིས་
ཀྱི་རེ་བར་ཁས་ལེན་མ་བྱས་པས་ཁོང་ལ་བློ་ཕམ་ཚད་མེད་བྱུང་སྟེ་སེམས་ནང་ཐབས་གཞན་ཞིག་
བཏང་ན་མ་གཏོགས་ཡོང་བ་མི་འདུག་སྙམ།
ཁམས་པ་ཚོར་རོགས་སྐྱོར་ཞུ་ཡུལ་ཐབས་ལམ་གཞན་ཞིག་ཡོད་ཅིང༌། དེའང་ཁམས་ཀྱི་ནུབ་
ཕྱོགས་སུ་ཡོད། དེ་ནི་བོད་དང་རྒྱ་གར་དབར་གྱི་ལོ་རྒྱུས་ཡུན་རིང་ལྡན་པའི་ལམ་མདོ། རྒྱ་གར་
བྱང་ཕྱོགས་ཀྱི་རི་གྲོང་ཀ་ལོན་སྦུག་ཏུ་གཞིས་ཆགས་པའི་མི་གྲངས་ཉུང་ཡང་གནད་འགག་ཆེ་བའི་
བོད་པ་ཚོ་རེད། ཕྱི་ལོ་༡༩༥༡ ལོ་ནས་བཟུང་བོད་པ་སྐྱབས་བཅོལ་བ་ཧ་ཅང་མང་པོ་རྒྱ་གར་བྱང་
ཕྱོགས་ཁུལ་དང༌། དམིགས་བསལ་རྡོ་རྗེ་གླིང་དང་ཀ་ལོན་སྦུག་ཏུ་ཟམ་མི་ཆད་པར་བྲོས་བྱོལ་དུ་
འགྲོ་དང་འགྲོ་བཞིན་ཡོད། ཕྱི་ལོ་༡༩༥༩ ལོའི་སྔོན་ལ་ཁམས་ཁུལ་དུ་བྱུང་བའི་གནས་ཚུལ་འཛམ་
གླིང་ཕྱིར་ཐར་ཐོར་འབྱོར་བ་དེ་ཚོ་བོད་པ་ཚོང་པ་དང་སྐྱབས་བཅོལ་བས་རང་གིས་དངོས་སུ་མིག་
མཐོང་ལག་ཟིན་བྱུང་བའི་གནས་ཚུལ་ཀ་ལོན་སྦུག་ཏུ་ཁྱེར་ཡོང་བ་ཤ་སྟག་རེད། གནས་ཚུལ་དེ་ཚོ་
ཀ་ལོན་སྦུག་གི་ས་གནས་བོད་ཡིག་ཚགས་པར་མིང་ལ་གསར་འགྱུར་མེ་ལོང་”ཞེས་པ་ཞིག་ནང་
ཡང་ཡང་ཐོན་པ་རེད། ཚགས་པར་དེ་ནི་ཧི་མ་ལ་ཡའི་ནུབ་ཕྱོགས་ཁུ་ནུ་ཁུལ་ནས་ཀ་ལོན་སྦུག་ཏུ་
གནས་སྤོ་བྱས་ཤིང༌། ཆོས་ལུགས་ཡེ་ཤུ་ཡིན་པའི་དགེ་རྒན་རྡོ་རྗེ་མཐར་ཕྱིན་ཞེས་པ་ཞིག་གིས་
གཉེར་གྱི་ཡོད། རྗེས་ལ་ཚགས་པར་དེའི་ཐོག་ལི་ཐང་དགོན་པར་རྒྱ་མི་དམར་པོས་མཁའ་ཐོག་ནས་
འབར་མདེལ་གཡུགས་ཏེ་རྩ་གཏོར་བཏང་བའི་གནས་ཚུལ་དེ་ཐོན་པ་དང༌། དེའི་ཡོང་ཁུངས“ཉེ་
དུས་ཁམས་ནས་འབྱོར་བ་ཞིག་གི་དངོས་མཐོང་གནས་ཚུལ”ཞེས་བཀོད་ཡོད། ཀ་ལོན་སྦུག་གི་
བོད་པ་ཚོ་ཡུལ་ལུང་སྣ་ཚོགས་ནས་ཡིན་པ་དང༌། ཁོ་ཚོར་བོད་ཧྲིལ་པོ་ཆིག་སྒྲིལ་གྱི་འཆར་སྣང་
ཞིག་མེད་ཀྱང༌། ཁམས་དང་ཨ་མདོའི་མི་མང་དང་རྒྱ་མི་དམར་པོའི་དམག་དཔུང་དབར་གདོང་
གཏུག་འབྱུང་བཞིན་པའི་དཀའ་ངལ་གཙོ་བོ་དེར་ཁོ་ཚོ་ཚང་མའི་བསམ་ཚུལ་གཅིག་མཐུན་རེད།
ཕྱི་ལོ་༡༩༥༦ ལོར་ཏཱ་ལའི་བླ་མའི་གཅེན་པོ་རྒྱལ་ལོ་དོན་གྲུབ་ཀ་ལོན་སྦུག་ཏུ་ཧ་ཅང་མངོན་
མེད་དུ་བཞུགས་ཡོད་མོད། ལོ་དེའི་དབྱར་ཁར་ཁམས་ཀྱི་བཀྲ་མ་ཤིས་པའི་གནས་ཚུལ་དེ་ཚོ་ཐོས་
རྗེས་ཁོང་གིས་གློ་བུར་དུ་མུ་མཐུད་ཚོང་པའི་བག་ཕེབས་ཀྱི་འཚོ་བ་བསྐྱལ་ཏེ་བཞུགས་ན་འགྲིག་
ཐབས་མེད་པའི་ཐུགས་ཐག་བཅད། དེ་དུས་ཏཱ་ལའི་བླ་མའི་གཅེན་པོ་རྒན་ཤོས་སྟག་མཚེར་རིན་
པོ་ཆེ་ཨ་རིར་གནས་སྤོ་གནང་ཟིན་ཡོད་པས་རྒྱལ་ལོ་དོན་གྲུབ་ཀྱིས་བོད་པའི་རྩ་དོན་ལ་ཨ་རིས་
རོགས་སྐྱོར་བྱས་ཨེ་ཡོང་སྙམ་སྟེ་ཨ་རིའི་གཞུང་དང༌། དམིགས་བསལ་ཨ་རིའི་གསང་བའི་ལས་
ཁུངས་དང་འབྲེལ་བ་བྱེད་འགོ་བཙུགས་པ་རེད།
ཕྱི་ལོ་༡༩༥༦ ལོར་ཀ་ལོན་སྦུག་ཏུ་བོད་པ་སྐྱབས་བཅོལ་བ་སྔར་ལས་ཇེ་མང་སླེབས་པ་
དང༌། ལོ་དེའི་ཕྱི་ཟླ་༩ ཚེས་༡༣ ཉིན་དེར་ལི་ཐང་ནས་དབང་འདུས་དང་། བུར་སྒང་། སྐལ་
བཟང་བཅས་རྒྱ་རྡོ་ཚང་གི་བུ་སྤུན་གསུམ་འབྱོར་བ་རེད། ཁོ་ཚོ་གསུམ་གྱི་ཨ་ཞང་ནི་ལྷ་སའི
ཁམས་པ་ཚོར་བོད་གཞུང་གི་རྒྱབ་སྐྱོར་འཐོབ་ཐབས་གནང་ཡང་ངལ་བ་འབྲས་མེད་དུ་གྱུར་བའི་
མགོན་པོ་བཀྲ་ཤིས་རེད།
ཟླ་ཤས་རྗེས་རྒྱ་རྡོ་ཚང་དབང་
འདུས་བོད་པའི་འགོག་རྒོལ་
ལས་འགུལ་ནང་ཨ་རིའི་
གསང་བའི་ལས་ཁུངས་ཀྱི་
སྦྱོང་བརྡར་ཐོབ་པའི་གསང་
མྱུལ་ཐོག་མའི་གྲས་སུ་འགྱུར་
རྒྱུ་ཡིན་པ་དང༌། ཁོང་གི་བུ་
སྤུན་སྐལ་བཟང་གིས་ལྷ་སར་
ཨ་ཞང་ལ་གསང་བའི་གནས་
ཚུལ་བརྒྱུད་གཏོང་བྱེད་འགོ་འཛུགས་རྒྱུ་དང་མཚོན་ཆ་དང་སྐུད་མེད་གློག་འཕྲིན་གཏོང་ལེན་འཕྲུལ་
ཆས་ཉོ་འགོ་འཛུགས་རྒྱུ་རེད། དབང་འདུས་ཀྱིས་ད་དུང་འགོག་རྒོལ་གྱི་ལས་འགུལ་ནང་ཁོ་རང་གི་
ངོ་ཤེས། དེ་སྔ་ལི་ཐང་དགོན་པའི་གྲྭ་པ་བྱས་མྱོང་ཞིང་ལུས་ལ་སྒོར་རྡོག་གཅིག་ཀྱང་མེད་པའི་ཨ་
ཐར་ནོར་བུ་འཇུག་རྒྱུ་དང༌། ཨ་ཐར་ནོར་བུས་རྗེས་ལ་བོད་པའི་བྱུང་རབས་ལོ་རྒྱུས་ནང་བྱས་རྗེས་
ཆེན་པོ་འཇོག་གི་རེད།
ཕྱི་ཟླ་༡༡ ཚེས་༢༠ ཉིན་ཏཱ་ལའི་བླ་མ་ལྷ་ས་ནས་རྒྱ་གར་དུ་ཆིབས་ཐོན་གནང་དུས་བོད་འབངས་
སྟོང་ཕྲག་མང་པོས་དགའ་སྐྱེལ་ཞུས། སྐབས་དེའི་དུས་སྟོན་གྱི་རྣམ་པ་དང་ཕྱི་ལོ་༡༩༥༤ ལོར་
ཏཱ་ལའི་བླ་མ་རྒྱ་ནག་ཏུ་རྒྱ་མིའི་འགོ་ཁྲིད་མཇལ་འཕྲད་དུ་སྐྱོད་སྐབས་ཀྱི་རྣམ་པ་ཡོངས་སུ་ཐ་དད་
རེད། ཏཱ་ལའི་བླ་མ་རྒྱ་ནག་ཏུ་ཕེབས་སྐབས་བོད་མི་མང་གི་བསམ་པར་ཏཱ་ལའི་བླ་མ་རྒྱ་ནག་ཏུ་
ཕེབས་རྗེས་ནམ་ཡང་ཕྱིར་ལོག་གནང་རྒྱུ་ཡོང་གི་མ་རེད་སྙམ་པའི་ཞེད་སྣང་སྐྱེས་ཏེ་མི་ཚོགས་
མང་པོས་སྐྱིད་ཆུའི་ཁར་རུ་བསྒྲིགས་ཏེ་ཁོང་ལ་ཕེབས་སྐྱེལ་ཞུ་བར་སླེབས་པ་དང༌། མཁའ་
དབྱིངས་སུ་ངུ་འབོད་དང་བཤོལ་འདེབས་ཀྱི་འབོད་སྒྲས་ཁེངས་པ་རེད། ཏཱ་ལའི་བླ་མའི་དགོངས་
པར་ད་ལན་རྒྱ་གར་དུ་གནས་མཇལ་ལ་ཕེབས་རྒྱུ་བྱུང་བ་ཁོང་རང་ཉིད་ཙམ་མ་ཟད། བོད་མི་མང་
ལ་ཐོབ་པའི་རེ་བའི་འོད་སྣང་ཆེས་མཐའ་མ་དེ་རེད་སྙམ་པའི་ཚོར་སྣང་བྱུང་བ་རེད། ཏཱ་ལའི་བླ་མ་
དང་ཀྲང་ཅིང་ཝུའུ་གཉིས་ཀྱིས་གཏམ་བཤད་རེ་གནང་རྗེས་ཏཱ་ལའི་བླ་མ་ཁོང་གི་སྐུ་འཁོར་ལྔ་བཅུ་
ལས་གྲུབ་པའི་སྐུ་ཚབ་ཚོགས་པ་དང་ལྷན་དུ་ལྷ་ས་ནས་ལམ་ལ་ཞུགས། དེ་དུས་ཏཱ་ལའི་བླ་མའི
དགོངས་པའི་ནང་འགྲུལ་བཞུད་དེའི་རྗེས་ལ་ཁོང་དང་རྒྱ་མི་དམར་པོའི་དབར་གྱི་འབྲེལ་ལམ་ཇེ་
སྡུག་ཏུ་འགྲོ་རྒྱུ་ཡིན་པ་ཟུར་ཙམ་ཡང་འཁོར་མེད།
འགྲུལ་བཞུད་དེའི་སྐབས་ཀྱི་ཞགས་ཚུགས་དང་པོ་དེ་པཎ་ཆེན་རིན་པོ་ཆེ་དང་ལྷན་འཛོམས་
ཆེད་གཞིས་ཀ་རྩེར་ཕེབས་པ་དང༌། དེར་ཏཱ་ལའི་བླ་མ་སྐུ་འཁོར་དང་བཅས་པ་ཕྱི་ཟླ་༡༡ ཚེས་
༢༡ ཉིན་འབྱོར། དེ་ནི་དགུང་ལོ་ཉེར་གཅིག་ལ་སོན་པའི་ཏཱ་ལའི་བླ་མ་དང་དགུང་ལོ་བཅོ་བརྒྱད་ལ་
ཕེབས་པའི་པཎ་ཆེན་རིན་པོ་ཆེའི་དབར་གྱི་མཇལ་འཕྲད་ཐེངས་གསུམ་པ་དེ་ཡིན་ཞིང༌། དེ་ཉིན་
དད་ལྡན་མི་མང་བཞི་ཁྲི་ལྷག་གིས་ལག་ཏུ་དཀར་གཙང་མཇལ་དར་དང་། མེ་ཏོག་ཆུན་པོ། དྲི་
བཟང་བདུག་སྤོས་སོགས་ཐོགས་ཏེ་ཁོང་རྣམ་གཉིས་ལ་ཕེབས་བསུ་ཞུས་པ་རེད།
ཕྱི་ཉིན་རྒྱ་དམག་བོད་ལྗོངས་དམག་ཁུལ་ཁང་གི་དམག་སྤྱི་གཞོན་པ་ཁྲེན་མིང་དབྱིས་ཀྱི་
ཕེབས་སྐྱེལ་འོག་རྒྱལ་བ་ཡབ་སྲས་རྣམ་གཉིས་གཞིས་ཀ་རྩེ་ནས་ཐོན་ཏེ་འབྲས་ལྗོངས་ཀྱི་ས་
མཚམས་སུ་ཕེབས། རྒྱ་གར་དང་། འབྲས་ལྗོངས། བལ་ཡུལ། བོད་བཅས་དབར་གྱི་རང་བྱུང་
མཐའ་མཚམས་སུ་གྱུར་པའི་ཧི་མ་ལ་ཡའི་རི་རྒྱུད་རིང་པོ་དེ་རང་བྱུང་ལ་ཉག་དང་ཚོང་གི་ལམ་བུ་
མང་པོས་བར་བཅད་ཡོད་ཅིང༌། དེ་ཚོ་སྔར་ནས་ད་བར་རི་བོ་ཧི་མ་ལ་ཡའི་ཕྱོགས་གཉིས་ཀྱི་ཡུལ་
ལུང་དབར་ཚོང་ཟོག་དང་བསམ་ཚུལ་ཕར་འགྲོ་ཚུར་འོང་གི་བརྒྱུད་ལམ་ཞིག་ཆགས་ཡོད། དུས་
ཚོད་ཀྱི་འཕོ་འགྱུར་དང་བསྟུན་ནས་རི་བོ་ཧི་མ་ལ་ཡའི་ཕྱོགས་གཉིས་སུ་གནས་པའི་མི་མང་ཚོའི་
དབར་རིག་གཞུང་གི་འབྲེལ་བ་དམ་ཟབ་ཏུ་གྱུར་ཡོད་པ་དང༌། སྣ་ཐོད་ལས་ཕན་ཚུན་མཐུད་སྦྱོར་
བྱས་པའི་འབྲས་ལྗོངས་དང་བོད་གཉིས་ཧ་ལམ་ངོ་བོ་དབྱེར་མེད་ལྟ་བུ་རེད་དེ། མི་རབས་མང་པོའི་
རིང་འབྲས་ལྗོངས་ཀྱི་རྒྱལ་རྒྱུད་རིམ་པས་བོད་པའི་སྐུ་དྲག་གི་སྲས་སྲོས་དང་གཉེན་སྒྲིག་བྱས་ཡོད་
པ་དང༌། ཕྱི་ལོ་༡༩༥༦ ལོའི་འབྲས་ལྗོངས་རྒྱལ་སྲས་ཀྱི་བཙུན་མོ་དེ་བོད་པའི་བསམ་ཕོ་གཟིམ་
ཤག་གི་བུ་མོ་ཞིག་རེད།
ཏཱ་ལའི་བླ་མ་དང་སྐུ་འཁོར་ཚོ་ལྷ་ས་ནས་མེ་ལི་སུམ་བརྒྱ་དང༌། གྲོ་མོ་ནས་མེ་ལི་སུམ་ཅུ་
སོ་གཉིས་ཀྱི་རྒྱང་ཆོད་པའི་སྣ་ཐོད་ལར་འབྱོར་བ་རེད། རི་གཤམ་ནས་ལ་རྩེར་གཞུང་ལམ་མེད་
སྟབས་ལ་གཤམ་དུ་ཁོང་རྣམས་རླངས་འཁོར་ལས་བབ་པ་དང་། དམག་སྤྱི་ཁྲེན་མིང་དབྱིས་ལ་
ག་ལེར་ཕེབས་ཞེས་ཞུས་རྗེས་ཆིབས་རྟར་བཞོན་ཏེ་མཐོ་ཚད་རྒྱ་མཚོའི་ངོས་ནས་ཁྲུ་ཆིག་ཁྲི་
བཞི་སྟོང་ལྷག་ཡོད་པའི་ལ་རྩེར་འཛེགས་འགོ་བཙུགས། ཕྱི་ཟླ་བཅུ་གཅིག་པའི་དགུན་དུས་ཀྱི་
སྣ་ཐོད་ལའི་ལ་ལམ་དེ་ཁ་བ་དང་ན་བུན་གྱིས་ཡོངས་སུ་བཏུམས་ཡོད་ཅིང་། ལུས་ལ་གོས་ཆེན་
སེར་པོའི་ན་བཟའ་དང་། ཚོན་མདོག་ཆ་འདྲའི་དབུ་ཞྭ། དམར་སྨུག་གི་ཁ་དཀྲིས་བཅས་བཞེས་
པའི་ཏཱ་ལའི་བླ་མས་ཆིབས་ཞབས་ཚོའི་དབུས་སུ་ཆིབས་རྟ་དཀར་པོ་ཞིག་གི་ཐོག་ལ་བཞུགས་
ཏེ་དལ་བུར་མདུན་དུ་སྐྱོད་བཞིན་ཡོད། ཁོང་གི་གཡས་གཡོན་དུ་སྐུ་འཁོར་དཔོན་རིགས་དང་མེ་
མདའ་རིང་མདའ་ཐོགས་པའི་སྐུ་སྲུང་དམག་མིས་མཐའ་བསྐོར་ནས་ཡོད་པ་དང༌། སྦྲུལ་དང་འདྲ་
བའི་གནའ་བོའི་ལ་ལམ་དེའི་ཐོག་ཏུ་དལ་བུར་སྐྱོད་བཞིན་ཡོད་པའི་མི་ཚོགས་ཀྱི་རུ་སྟར་དེའི་རྒྱབ་
ལྗོངས་སུ་སྔོ་ཐིང་ཐིང་གི་ནམ་མཁའ་དང་མུ་མཐའ་མེད་པའི་ཧི་མ་ལ་ཡའི་རི་ཚོགས་ཀྱི་ཕྲེང་བ་
ཡོད་པས་རྒྱང་ནས་བལྟས་ན་ཁོང་ཚོ་གྲོག་མ་ཁྱུ་གཅིག་དང་འདྲ།
སྣ་ཐོད་ལའི་ལ་རྩེར་མ་ཎི་རྡོ་ཕུང་ཧ་ཅང་ཆེན་པོ་ཞིག་ཡོད་པ་དང་། རྡོ་ཕུང་ཁྲོད་ཚོན་མདོག་
རྣམ་པར་བཀྲ་བའི་དར་ལྕོག་མང་པོ་བསིལ་བསེར་རླུང་གི་རྒྱུ་ཕྱོགས་དང་བསྟུན་ནས་ལྷབ་ལྷུབ་ཏུ་
གཡོ་བཞིན་ཡོད། དེར་ཏཱ་ལའི་བླ་མ་དང་སྐུ་འཁོར་ཚོས་དུས་ཡུན་ཅུང་ཙམ་མལ་གསོས་པ་དང༌།
བོད་པའི་གོམས་སྲོལ་ལྟར་མི་རེས་རྡོ་ཕུང་ཐོག་ཏུ་རྡོ་རེ་བཞག་རྗེས“ལྷ་རྒྱལ་ལོ"ཞེས་སྐད་འབོད་
བརྒྱབ། དེ་རྗེས་ཁོ་ཚོས་ལ་བརྒྱབ་སྟེ་འབྲས་ལྗོངས་ཀྱི་ས་ཁོངས་སུ་མར་འབབ་སྐབས་མདུན་
ཕྱོགས་སུ་ན་བུན་འཁྲིགས་པའི་ཁྲོད་དུ་མི་མང་པོ་རུ་བསྒྲིགས་ནས་ཡོད་པ་མཐོང་བ་དང༌། ཉེ་བར་
སླེབས་སྐབས་ཁོ་ཚོ་ནི་འབྲས་ལྗོངས་གཞུང་གི་ཕེབས་བསུའི་སྐུ་ཚབ་དང་རོལ་ཆའི་རུ་ཁག་ཡིན་
པས་ཁོ་ཚོས་བོད་དང་རྒྱ་གར་གྱི་རྒྱལ་གླུ་དབྱངས་སུ་གྱེར་ནས་ཏཱ་ལའི་བླ་མ་སྐུ་འཁོར་དང་བཅས་
པར་དགའ་བསུ་ཞུས། དགའ་བསུ་ཞུ་མཁན་ཚོའི་ཁྲོད་དུ་འབྲས་ལྗོངས་ཀྱི་རྒྱལ་པོ་དང༌། འབྲས་
ལྗོངས་སུ་བཅའ་སྡོད་རྒྱ་གར་གཞུང་གི་ཆབ་སྲིད་ལས་དོན་སྐུ་ཚབ་ཨ་བྷ་པཎ་ཌི། ཏཱ་ལའི་བླ་
མའི་གསུང་སྒྱུར་བཅས་ཡོད། རི་གཤམ་གྱི་གྲོང་གསེབ་ཅིག་ནང་ཏཱ་ལའི་བླ་མར་བློ་ཡུལ་ལས་
འདས་པའི་གནས་ཚུལ་ཞིག་ཕྲད་པ་ནི་དེར་ཁོང་དང་ཡུལ་གྱར་དུ་ཕེབས་པའི་ཁོང་གི་གཅེན་པོ་
སྟག་མཚེར་རིན་པོ་ཆེ་དང་རྒྱལ་ལོ་དོན་གྲུབ་གཉིས་མཇལ་བ་རེད། འགྲུལ་བཞུད་དེའི་སྐབས་ཏཱ་
ལའི་བླ་མའི་སྐྲ་འཁོར་གྱི་ཁོངས་སུ་བློ་བཟང་བསམ་གཏན་དང་མངའ་རིས་རིན་པོ་ཆེའང་མཉམ་དུ་
ཡོད་པས་དེ་དུས་ནི་ཁོང་བུ་སྤུན་ལྔ་ལོ་མང་རྗེས་ལྷན་འཛོམས་བྱུང་བ་ཐོག་མ་དེ་རེད།
ཕྱི་ཟླ་༡༡ ཚེས་༢༤ ཉིན་སྐུ་ཚབ་ཚོགས་པ་དེས་རླངས་འཁོར་ནང་མེ་ལི་སུམ་ཅུ་སོ་གསུམ་
འགྲུལ་བཞུད་གནང་སྟེ་འབྲས་ལྗོངས་ཀྱི་རྒྱལ་ས་སྒང་ཏོག་ཏུ་ཕེབས་པ་དང༌། དེར་ཁོང་རྣམ་པས་
མཚན་གཅིག་རིང་ངལ་གསོ་གནང་། ཕྱི་ཉིན་དེར་ཏཱ་ལའི་བླ་མ་དང་པཎ་ཆེན་རིན་པོ་ཆེ་སྐུ་འཁོར་
དང་བཅས་པ་ཆེད་གཏོང་གནམ་གྲུ་གཉིས་ལ་ཞུགས་ཏེ་ལྡི་ལི་གསར་པར་ཞབས་སོར་བདེ་བར་
འཁོད། གནམ་ཐང་དུ་རྒྱ་གར་གཞུང་གིས་བོད་ལ་རྒྱབ་སྐྱོར་ཡོད་པའི་རྣམ་པ་མཚོན་ཆེད་བོད་ཀྱི་
བླ་ཆེན་རྣམ་གཉིས་ལ་ས་གདན་དམར་པོ་བཏིང་ནས་ཕེབས་བསུ་ཞུས་ཤིང༌། རྒྱ་གར་གྱི་སྲིད་བློན་
ནེ་རུ་དང་སྲིད་འཛིན་སྐུ་གཞོན་ར་དྷ་ཁི་རི་ཤི་ནན་སྐུ་ངོ་མ་གནམ་ཐང་དུ་ཕེབས་བསུར་བཅར་
ཏེ་རྒྱལ་བ་པཎ་ཆེན་རྣམ་གཉིས་དང་ཕན་ཚུན་དཀར་གཙང་མཇལ་དར་འབུལ་རེས་མཛད། ལྡི་ལི་
གསར་པའི་གནམ་ཐང་དུ་ཏཱ་ལའི་བླ་མ་དང་པཎ་ཆེན་རིན་པོ་ཆེའི་ཕེབས་བསུར་ད་དུང་ནང་པའི་མི་
སྣ་གལ་ཆེན་དགེ་བཤེས་ཤེས་རབ་རྒྱ་མཚོའང་ཕེབས་ཡོད། བོད་ནས་ཕེབས་པའི་སྐུ་མགྲོན་ཚོ་
མདུན་དུ་ཕེབས་སྐབས་ཕེབས་ལམ་གཡན་གཡོན་དུ་རུ་སྟར་བསྒྲིགས་ནས་ཡོད་པའི་རྒྱ་གར་བའི་
ཕྲུ་གུས་ཁོང་རྣམ་པའི་ཕེབས་ལམ་ཐོག་མེ་ཏོག་གི་འདམ་མ་གཏོར་བ་དང༌། རྒྱ་གར་གཞུང་གི་པཎ་
ཇབ་བི་ལས་བྱེད་ཅིག་གིས་པཎ་ཆེན་རིན་པོ་ཆེའི་མགུལ་དུ་མེ་ཏོག་གི་ཕྲེང་བ་ཞིག་གཡོགས། རྒྱ་
གར་སྲིད་བློན་མཆོག་གི་ཕེབས་རོགས་འོག་སྐུ་ན་གཞོན་པའི་བོད་པའི་དབུ་ཁྲིད་རྣམ་གཉིས་ཀྱིས་
རྒྱ་གར་གྱི་དམག་མིའི་གཟབ་སྦྲེང་རུ་ཁག་ལ་གཟིགས་ཞིབ་གནང་བ་དང༌། ཕེབས་བསུ་ཞུ་མཁན་
མི་ཚོགས་ཁྲོད་དུ་རྒྱ་གར་ཞྭ་མོ་གྱོན་པའི་བོད་པ་མི་ཉུང་བ་ཞིག་ཡོད་པ་དེ་ཚོས་མཇིང་པ་བརྐྱངས་
ཏེ་བླ་ཆེན་རྣམ་གཉིས་ཀྱི་མཇལ་ཁ་གང་ལེགས་འཐོབ་ཐབས་བྱས།
རྒྱ་གར་གྱི་རྒྱལ་སར་ཞབས་སོར་འཁོད་མ་ཐག་བོད་ཀྱི་སྐུ་ཚབ་ཚོགས་པས་མཉམ་ཞུགས་
གནང་དགོས་པའི་བྱེད་སྒོ་སྣ་ཚོགས་ཡོད་ཅིང༌། དེའང་ཐོག་མར་ཏཱ་ལའི་བླ་མ་དང་པཎ་ཆེན་རིན་
པོ་ཆེས་རྒྱ་གར་གྱི་སྲིད་འཛིན་ཕོ་བྲང་རཤི་ཁྲ་པ་ཏི་བྷ་ཝན་དུ་སྲིད་འཛིན་ར་ཇན་དྷ་ར་པར་
ས་ཌི་ལ་འཚམས་འདྲི་ཞུ་བར་བཅར། ལུས་ལ་རྒྱན་གོས་རྣམ་པར་བཀྲ་བ་གྱོན་པའི་བོད་པའི་
མཐོ་རིམ་མི་སྣ་དང་། བརྗིད་ཆགས་པའི་དམར་སྨུག་གི་སྒྲིག་ཆས་གྱོན་པའི་རྒྱ་གར་བའི་ཞབས་ཕྱི་
ཚོས་ཁང་བཟང་དེའི་ནང་དལ་དལ་ལྷོད་ལྷོད་ངང་ཕར་འགྲོ་ཚུར་འོང་བྱས་པ་དང་། ད་དུང་ཁང་པ་
དེའི་གྲུ་ཟུར་ཞིག་ནས་སྙན་ཞིང་འཇེབས་པའི་རོལ་དབྱངས་ཤིག་བསྒྲགས་པས་མཛད་སྒོ་དེ་དགའ་
སྟོན་གྱི་རྣམ་པས་ཁེངས། དེ་འདྲའི་མཆོར་ཉམས་ལྡན་པའི་མི་ཚོགས་ཀྱི་ཁྲོད་དུ་རྒྱ་གར་གཞུང་
གི་གནད་ཡོད་མི་སྣའི་སྤྲོས་མེད་སྐྱ་མདོག་གི་སྟོད་གོས་དང༌། ཏཱ་ལའི་བླ་མ་དང་པཎ་ཆེན་རིན་པོ་
ཆེའི་གྲྭ་ཆས་དམར་པོ་དག་ཧ་ཅང་བབས་ཆགས་པོར་སྣང༌། སྡེར་མ་ཆུང་ཆུང་ཕར་ཁྱེར་ཚུར་ཁྱེར་
བྱེད་མཁན་ཞབས་ཕྱི་ཚོས་རང་གི་ལག་པའི་རྒྱབ་ཏུ་དྲི་ཞིམ་བྱུག་རྫས་བྱུགས་པ་དང༌། སྲིད་བློན་
ནེ་རུས་ཏཱ་ལའི་བླ་མ་བརྗིད་ཉམས་ཆེ་བའི་མཇལ་འཕྲད་ཁང་ཞིག་ནང་གདན་འདྲེན་ཞུ་སྐབས་ཁང་
པ་དེའི་ཟུར་ཞིག་ཏུ་སྲིད་བློན་ནེ་རུའི་སྲས་མོ་ཨིན་དྷི་ར་རྐུབ་སྟེགས་ཤིག་ཐོག་བཞུགས་ནས་
ཡོད། ཐོག་མར་ཏཱ་ལའི་བླ་མས་ལྷ་ས་ནས་བསྣམས་ཕེབས་པའི་ཐང་ག་ཞིག་དང༌། ཐུབ་དབང་གི་སྐུ་
ཞིག །སངས་རྒྱས་ཀྱི་མདོ་ཆ་ཚང་གཅིག །ད་དུང་དངུལ་གྱི་བུམ་པ་སྤུས་ལེགས་ཤིག་བཅས་ཕྱག་
རྟགས་རྣམས་སྲིད་བློན་ནེ་རུར་ཕུལ་རྗེས་དབུ་ཁྲིད་རྣམ་གཉིས་ཀྱི་གྲོས་མོལ་འགོ་ཚུགས། སྲིད་
བློན་ནེ་རུ་ཏཱ་ལའི་བླ་མ་ལས་དགུང་ལོ་བཞི་བཅུ་ལྷག་གིས་བགྲེས་པ་ཡོད་པ་དང༌། ཁོང་ནི་ཉམས་
མྱོང་གིས་ཕྱུག་པ་དང་འཛམ་གླིང་ཡོངས་ལ་སྐད་གྲགས་ཆོད་པའི་ཕྱི་འབྲེལ་དཔོན་རིགས་ཤིག་
རེད། ཁོང་གིས་མཛའ་ཞིང་བརྩེ་བའི་སྒོ་ནས་ཏཱ་ལའི་བླ་མར་འཛུམ་དམུལ་དམུལ་གནང་བ་དང༌།
ཏཱ་ལའི་བླ་མས་བོད་ཀྱི་དཀའ་ངལ་སེལ་ཐབས་ལ་ཁོང་གིས་སློབ་སྟོན་གནང་རྒྱུའི་རེ་བ་དང་བཅས་
སྤྱན་ཟུང་ཧྲིག་གེར་ཁོང་ལ་གཟིགས་ནས་བཞུགས།
ཕྱི་ཉིན་ཏེ་ཕྱི་ཟླ་༡༡ ཚེས་༢༦ ཉིན་ནེ་རུས་ཏཱ་ལའི་བླ་མ་དང་ལྷན་དུ་གྲོས་མོལ་བྱས་པའི་
གནད་དོན་ཁག་ཡིག་ཐོག་ཏུ་ཟིན་བྲིས་གཤམ་གསལ་ལྟར་བརྒྱབ་ཡོད་དེ།
བོད་ཀྱི་ས་ཁུལ་གསུམ། ༡༽ བོད་ཤར་ཕྱོགས་ཁུལ་ལ[རྒྱ་མིས]དྲག་པོའི་དམག་གིས་
བཅིངས་འགྲོལ་བཏང་། ༢༽བོད་དབུས་ཁུལ་ཏཱ་ལའི་བླ་མའི་དབང་སྒྱུར་འོག་གནས།
༣༽གཙང་ཁུལ་པཎ་ཆེན་རིན་པོ་ཆེའི་འོག་ཏུ་ཡོད། སྔོན་མ་ས་ཁུལ་འདི་ཚོ་ཚང་མ་ཏཱ་
ལའི་བླ་མའི་སྲིད་གཞུང་འོག་ཡོད། དེར་བརྟེན། ད་ལྟ[རྒྱ་མིས]ཏཱ་ལའི་བླ་མའི་དབང་ཚད་
ཆུང་དུ་གཏོང་ཐབས་སུ་བོད་འདི་བཞིན་རང་སྐྱོང་ས་ཁུལ་གསུམ་དུ་དབྱེ་བ་ཕྱེ་ནས་བོད་ནང་
ས་གནས་སྲིད་གཞུང་འཛུགས་རྒྱུའི་གྲ་སྒྲིག་བྱེད་བཞིན་ཡོད།
[ས་ཁུལ་གསུམ་ཀས]རྒྱ་ནག་གཞུང་གི་བཀའ་ལ་རྩི་དགོས།
རྒྱ་མིས་བོད་རྗེས་ལུས་ཡིན་པ་དང་བོད་ཡར་རྒྱས་གོང་འཕེལ་གཏོང་བར་རོགས་པ་བྱེད་ཀྱི་
ཡིན་ཞེས་ཤོད་ཀྱི་ཡོད།
ད་ལྟ་ལག་བསྟར་བྱེད་ཀྱི་མེད་ཀྱང༌། མ་འོངས་པར་རྒྱ་མིས་དགོན་སྡེ་ཁག་གི་ལག་ནས་ས་
ཞིང་བཙན་འཕྲོག་བྱེད་རྒྱུའི་བསམ་ཚུལ་ཡོད། སློབ་གྲྭ་དང་སློབ་གསོའི་སྒྲིག་གཞི་གསར་
པ། མི་མང་གི་ངོ་རྒོལ་བྱས་པར་བརྟེན་རྒྱ་ནག་གཞུང་གིས་ས་ཞིང་ཆ་སྙོམས་སུ་བགོ་བཤའ་
རྒྱག་རྒྱུ་ཕར་འགྱངས་བྱས།
སྲིད་གཞུང་གི་དབང་ཚད་ངེས་པར་དུ་མི་མང་གིས་ཡིད་ཆེས་བྱེད་མིན་གཞི་རྩར་འཇོག་
དགོས། དེ་མིན་སངས་རྒྱས་ཀྱི་བསྟན་པར་བར་ཆད་ཡོང་གི་རེད།
བོད་པས་རྒྱ་གར་ལ་རེ་བ་བཅོལ་ཡོད།
བོད་ཤར་ཕྱོགས་ཁུལ་དུ་ད་ལྟའང་རྒྱ་མི་དང་དམག་འཐབ་བྱེད་ཀྱི་ཡོད། ལྷ་ས་ཚུད་པའི་ས་
ཁུལ་གཞན་དུ་རྒྱ་མི་དང་དམག་འཐབ་བྱེད་རྒྱུའི་གྲ་སྒྲིག་བྱེད་བཞིན་ཡོད།
བོད་མི་མང་གིས་གང་བྱེད་དགོས་མིན་གསལ་པོ་ཤེས་ཀྱི་མེད། འོན་ཀྱང་། ཁོ་ཚོ་འ་ཆད་འུ་
ཐུག་གི་གནས་སུ་གྱར་ཡོད་པ་དང་ཤིའང་འགྱོད་པ་མེད།
ཕྱི་རྒྱལ་གྱི་རྒྱབ་སྐྱོར་དང་རོགས་སྐྱོར། ཕྱི་རྒྱལ་མང་ཆེ་བའི་བསམ་པར་བོད་པས་རྒྱ་མི་
གླགས་རྙེད་ཀྱི་མ་རེད་བསམ་གྱི་ཡོད།
[བོད་དུ]རྒྱ་མིའི་དམག་མི་༡༢༠༠༠༠ ཡས་མས་ཤིག་ཡོད།
པེ་ཅིང་དུ་མའོ་ཙེ་ཏུང་དང་བཀའ་མོལ་བྱུང་བ། ཏཱ་ལའི་བླ་མའི་བསམ་བློ་དམར་ཤོག་ཏུ་
འགྱུར་ཐབས་བྱས་པ།
ཏཱ་ལའི་བླ་མས་དམར་ཤོག་གི་ལྟ་བར་ཁས་ལེན་མ་གནང་བ་དང་། [རྒྱ་མིའི་བྱེད་ཕྱོགས་ལ]
མོས་མཐུན་མེད་པའི་དགོངས་ཚུལ་གསུངས།
ཇོ་ཝ་ཧར་ལལ་ནེ་རུས། པཎ་ཆེན་རིན་པོ་ཆེའི་དགོངས་ཚུལ་གང་ཡིན་ནམ།
ཏཱ་ལའི་བླ་མས། པཎ་ཆེན་རིན་པོ་ཆེའི་ཤོག་ཁག་གིས་རྒྱ་ནག་གཞུང་དང་བློ་ཉེ་བྱེད་ཀྱི་ཡོད་
པར་བརྟེན་ཁོ་ཚོའི་དབང་ཚད་ཇེ་ཆེར་འགྲོ་བཞིན་ཡོད།
ཨུ་རུ་སུས་བོད་ནང་ཐེ་ཇུས་ཏོག་ཙམ་བྱེད་ཀྱི་ཡོད།་་་ལྷ་སར་ཁོ་ཚོའི་སྐུ་ཚབ་མེད།
བོད་ནང་རྒྱ་གར་དང་། བལ་ཡུལ། ད་དུང་འབྲུག་གི་སྐུ་ཚབ་མ་གཏོགས་མེད།
རྗེས་ལ་ནེ་རུས་ཁོ་རང་གི་ཕྱི་སྲིད་བློན་ཆེན་སུ་བྷི་མལ་དྷ་ཏིར་གཏམ་གླེང་དེའི་མཇུག་ཏུ་
གཤམ་གསལ་ཟིན་བྲིས་འདི་སྣོན་དགོས་པའི་བཀའ་བཏང༌།
སྲིད་བློན་མཆོག་གིས་ང[དྷ་ཏི]ལ་ཁོང་གིས་ཏཱ་ལའི་བླ་མར་རྒྱ་ནག་གཞུང་གི་མིང་ཙམ་
བདག་དབང་”ལ་ཁས་ལེན་དང་བོད་ནང་ཁུལ་དུ་རང་སྐྱོང་གི་ཐོབ་ཐང་གང་ཆེ་འཐོབ་ཐབས་
གནང་དགོས་པའི་སློབ་སྟོན་བྱས་པ་ཡིན་ཞེས་གསུངས་བྱུང༌། གལ་སྲིད་ཏཱ་ལའི་བླ་མས་རྒྱ་
མིའི་མིང་ཙམ་གྱི་བདག་དབང་ལ་རྩོད་པ་བརྒྱབ་ན་རྒྱ་ནག་གཞུང་གིས་བོད་ཧྲིལ་པོར་དབང་
སྒྱུར་བྱེད་པའི་ཉེན་ཁ་ཡོད་ཅིང༌། དེ་འདྲ་བྱུང་ན་རང་སྐྱོང་གི་སྐད་ཆ་ཤོད་ཡུལ་མེད་པར་
འགྱུར་གྱི་རེད། ཏཱ་ལའི་བླ་མས་རྒྱ་གར་གྱིས་བོད་ལ་རོགས་སྐྱོར་ཡོང་བའི་རེ་བ་ཞུས་པར་
སྲིད་བློན་མཆོག་གིས་བསམ་གཞིག་བྱ་གཞི་གཞན་དག་ཡོད་པ་ཕུད། རྒྱ་གར་གཞུང་གིས་
བོད་ལ་ནུས་པ་ཐོན་པའི་རོགས་སྐྱོར་གང་ཡང་བྱེད་ཐུབ་ཐབས་མེད་ཅིང༌། རྒྱལ་ཁབ་གཞན་
དག་གིས་ཀྱང་བྱེད་ཐུབ་ཀྱི་མ་རེད་ཅེས་ལན་བཏབ། ཏཱ་ལའི་བླ་མས་ས་ཞིང་བཅོས་བསྒྱུར་
ལ་འགོག་རྒོལ་གནང་རྒྱུ་མེད། རྒྱ་ནག་གཞུང་གིས་ད་ལྟ་འདི་འདྲའི་བཅོས་བསྒྱུར་བྱེད་འགོ་
བཙུགས་མེད་ཀྱང༌། རྒྱ་གར་དང་གོང་འཕེལ་མ་སོང་བའི་རྒྱལ་ཁབ་གཞན་དག་ནང་ས་ཞིང་
བཅོས་བསྒྱུར་ནི་ཡར་ཐོན་ཆབ་སྲིད་ཚོགས་པ་ཁག་གི་ཆབ་སྲིད་རྩ་འཛིན་གྱི་དམ་བཅའ་
གཙོ་བོ་དེ་ཆགས་ཡོད། དེར་བརྟེན། ཏཱ་ལའི་བླ་མ་རང་གིས་འགོ་ཁྲིད་དེ་འདི་འདྲའི་བཅོས་
བསྒྱུར་ལག་བསྟར་གནང་དགོས་པ་དང༌།
ཁོང་གིས་མི་མང་གི་དབུ་ཁྲིད་གནང་དགོས། བོད་ཀྱིས་མུ་མཐུད་དེ་འཛམ་གླིང་རྒྱལ་ཁབ་
གཞན་དང་འབྲེལ་བ་མ་བྱས་པར་ཁེར་རྐྱང་དུ་གནས་ཐུབ་ཐབས་མེད། སྲིད་བློན་མཆོག་གི་
དགོངས་པའི་ནང་ཏཱ་ལའི་བླ་མས་ད་དུང་ཡང་བོད་རང་བཙན་དུ་གནས་ཐབས་དང་དེ་ཕྱོགས་སུ་
རྒྱ་གར་གཞུང་གིས་བོད་ལ་སློབ་སྟོན་ཡོང་བའི་རེ་བ་གནང་གི་ཡོད་པའི་ཚོར་སྣང་བྱུང་འདུག
ནེ་རུ་དང་བཀའ་མོལ་དེ་བྱུང་བའི་ཕྱི་ཉིན་དེར་ཏཱ་ལའི་བླ་མ་དང་པཎ་ཆེན་རིན་པོ་ཆེས་བདག་ཉིད་
ཆེན་པོ་གྷན་དྷིའི་སྐུ་ཕུང་ཞུགས་འབུལ་གཏོང་ཡུལ་ར་ཇི་གྷ་ཊིར་གནས་མཇལ་དུ་ཕེབས། ཏཱ་
ལའི་བླ་མས་བདག་ཉིད་ཆེན་པོ་གྷན་དྷིའི་རྡོ་ཀ་མ་རུ་ནག་པོའི་དྲན་རྟེན་རྡོ་ལེབ་ཐོག་མེ་ཏོག་སོས་
པའི་ཕྲེང་བ་ཞིག་དང༌། དེའི་འགྲམ་དུ་དཀར་གཙང་ཁ་བཏགས་ཤིག་ཕུལ། དེ་ནས་ཁོང་གིས་
དབུ་སྒུར་ཙམ་གནང་ནས་སྐད་ཤུགས་ཆུང་ངུས་གསོལ་བ་སྨོན་ལམ་བཏབ། ཁོང་གི་དགོངས་
པའི་ནང“འཚེ་མེད་ཞི་བའི་ཐབས་ལ་བརྟེན་ནས་རང་དབང་གི་འབྲས་བཟང་འཐོབ་ཐུབ་བམ”སྙམ་
པ་དང༌། ཁོང་རང་ཉིད་བོད་མི་མང་གི་དབུ་ཁྲིད་ཡིན་པའི་ཆ་ནས“ངོས་ཀྱིས་གང་བྱེད་དགོས་
སམ”དགོངས་པ་རེད།
ཏཱ་ལའི་བླ་མས་རྒྱལ་དོན་འཚམས་གཟིགས་མུ་མཐུད་གནང་སྐབས་ཁོང་གང་དུ་ཕེབས་ནའང་
དེར་མི་ཚོགས་ཀྱིས་ཁོང་གི་རྒྱང་མཇལ་ཞུ་བར་སླེབས་པ་དང༌། རྒྱ་གར་གྱི་ཡུལ་མི་ཧ་ལམ་གཅིག་
ཀྱང་མ་ལུས་པས་ཁོ་རང་ཚོའི་བྱང་ཕྱོགས་ཁྱིམ་མཚེས་རྒྱལ་ཁབ་ངོ་མཚར་ཅན་དེའི་ན་གཞོན་དབུ་
ཁྲིད་ཀྱི་ཞལ་མཇལ་ཡུད་ཙམ་འཐོབ་པའི་རེ་བ་བྱེད་ཀྱི་ཡོད་པར་སྣང༌།
སྲིད་བློན་ནེ་རུས་གདན་ཞུ་གནང་བ་ལྟར་ཁོང་གི་བཞུགས་གནས་ཏིན་མུར་ཏིར་གོ་སྒྲིག་
གནང་བའི་ལྡུམ་རའི་གསོལ་སྟོན་ཞིག་སྐབས་ཏཱ་ལའི་བླ་མས་ཕྱི་རྒྱལ་གྱི་གནད་ཡོད་མི་སྣ་དང་
རྒྱ་གར་གྱི་མཐོ་རིམ་མི་སྣ་མང་པོ་དང་འདྲིས་གཤིབ་གནང༌། གསོལ་སྟོན་དེའི་སྐུ་མགྲོན་གྱི་ཁྲོད་
དུ་མང་ཆེ་བ་རྒྱ་གར་ནང་དེང་དུས་ཀྱི་མཐོ་སློབ་སྒྲིམ་བཞིན་པའི་བོད་རིགས་ན་གཞོན་སྐུ་དྲག་
ཁ་ཤས་ཡོད་ཅིང་། ཁོ་ཚོས་ཏཱ་ལའི་བླ་མའི་མཇལ་ཁ་ཞུ་བར་བཅར། བོད་རིགས་སྐྱེས་པ་ཚོས་
བབས་ཆགས་པའི་རྒྱ་གར་བའི་གྱོན་པ་གཞི་འགྲིག་དང༌། བོད་རིགས་བུད་མེད་ཚོས་བོད་པའི་
ཕྱུ་པའི་ཐོག་ཏུ་སྟོད་གོས་ཐུང་ངུ་རེ་གྱོན་ནས་གཟབ་མཆོར་དཔེ་གསར་སྤྲས་ཡོད། ཁོ་ཚོས་སྲིད་
བློན་ནེ་རུ་དང་ལག་པ་གཏོང་རེས་བྱས་རྗེས་ཁོང་ལ་མཇལ་དར་རེ་ཕུལ་ནས་འཚམས་འདྲི་ཞུས་པ་
དང་། སྲིད་བློན་ནེ་རུའི་སྲས་མོ་ཨིན་དྷི་རར་ལྟ་ན་སྡུག་པའི་ཐུམ་སྒྲིལ་བརྒྱབ་པའི་ཕྱག་རྟགས་རེ་
ཕུལ། དེ་རྗེས་ཁོ་ཚོས་ཏཱ་ལའི་བླ་མའི་སྐུ་མདུན་དུ་ཕྱག་འཚལ་བ་དང༌། ཁོང་ནས་ཕྱག་དབང་ཞུས།
ཏཱ་ལའི་བླ་མའི་གཡས་གཡོན་གྱི་བོད་གཞུང་དཔོན་རིགས་ཚང་མས་དཔོན་ཆས་ཕྱུ་པ་རིང་པོ་དང་
ཕྱིང་ཞྭ་ནག་པོ་རེ་གྱོན་ཡོད་པ་དང་། མགོ་སྐྲར་ལྷས་མ་ལེགས་པར་བསླས་ཡོད་པས་མ་ཚད། ད་
དུང་རྣ་ཅོག་ལ་རང་གི་དཔོན་གནས་མཚོན་པའི་སོག་བྱིལ་རེ་བཏགས་ཡོད། ཁོ་ཚོ་དེང་རབས་ཀྱི་
འཛམ་གླིང་ཁྲོད་སླེབས་པ་ཐོག་མ་ཡིན་ཞིང༌། ཁོ་ཚོའི་མིག་སྔར་ཆ་མ་མཆིས་པའི་འབྱུང་འགྱུར་
ཞིག་ལྷགས་ཡོད། ཏཱ་ལའི་བླ་མའི་སྐུ་རྒྱབ་ལ་ཡོངས་འཛིན་རྣམ་གཉིས་བཞེངས་ནས་ཡོད་པ་དང༌།
སྐུ་མདུན་དུ་སྲིད་བློན་ནེ་རུས་འཛུམ་སྟོན་བཞིན་བཞུགས་ཡོད་ཀྱང༌། ཏཱ་ལའི་བླ་མས་ད་ལྟ་ནི་བོད་
ཀྱི་བྱུང་རབས་ལོ་རྒྱུས་ནང་ཆེས་གཉན་འཕྲང་ཆེ་བའི་དུས་སྐབས་ཤིག་ཡིན་པ་གསལ་བར་མཁྱེན་
གྱི་ཡོད། དེ་ལྟར་ཡང༌། དགའ་སྤྲོའི་རྣམ་པས་ཁེངས་པའི་གསོལ་སྟོན་དེའི་ནང་མཉམ་ཞུགས་གནང་
གི་ཡོད་པའི་རྣམ་པ་སྟོན་ཆེད་ཏཱ་ལའི་བླ་མས་གླང་ཆེན་ཞིག་ཐོག་བཞུགས་ཏེ་ལྡུམ་ར་དེའི་ནང་སྐོར་
བ་ལན་ཁ་ཤས་བསྐྱོན་པ་རེད། དེ་ཉིན་བོད་པ་ཧ་ཅང་མང་པོ་ཏཱ་ལའི་བླ་མའི་མཇལ་ཁར་སླེབས་
ཡོད་ཅིང༌། ཁོ་ཚོ་ནི་ལོ་ན་མཐོ་དམན་སྣ་ཚོགས་པའི་ཞིང་པ་དང་། སྐོར་ཚོང་རྒྱག་མཁན། འབྲོག་
པ་སོགས་རེད། ཁོ་ཚོའི་ངོ་གདོང་ལས་དཀའ་སྡུག་ལ་ཇི་མི་སྙམ་པའི་ཉམས་མངོན་པ་དང༌། ཁོ་
ཚོས་ལུས་ལ་བོད་པའི་སྲོལ་རྒྱུན་གྱི་ཕྱུ་པ་དང་རྒྱན་ཆ་སོགས་གྱོན་ཡོད། ཁོ་ཚོས་གཅིག་མཇུག་
གཅིག་མཐུད་ཀྱིས་ཏཱ་ལའི་བླ་མའི་སྐུ་མདུན་ནས་མགོ་སྒུར་བཞིན་འགྲོ་སྐབས་ཏཱ་ལའི་བླ་མས་ཁོ་
ཚོའི་མགོར་ཕྱག་གིས་ཐུག་ཙམ་གནང་སྟེ་ཕྱག་དབང་བསྩལ། དད་ལྡན་མཇལ་ཁ་ཞུ་མཁན་ཚོ་འགྲོ་
ཤུལ་དུ་ཏཱ་ལའི་བླ་མའི་སྐུ་མདུན་དུ་ཁ་བཏགས་ཀྱི་ཕུང་པོ་དང༌། གསེར་དངུལ་གྱི་རྒྱན་ཆ། ད་དུང་
དངུལ་སྨར་སོགས་འབུལ་བ་གང་སར་བཀྲམ་བཞག་ཡོད།
ལྡི་ལི་གསར་པའི་པ་ལམ་གནམ་ཐང་དུ་མི་ཚོགས་ཤིག་འཛོམས་ཡོད་པ་དང་། དེ་ཚོ་ཚང་མའི་
མདུན་དུ་མགོའི་སྒང་ལ་རས་ལྷེབ་དམར་པོས་མདུད་པ་ཆེན་པོ་བརྒྱབ་ཡོད་པའི་བུ་མོ་ཞིག་དང་
སྐྲའི་བཟོ་ལྟ་དར་སོ་ཆེན་པོ་བཞར་བའི་བུ་ཞིག་གིས་ལག་ཏུ་རྒྱ་སེའི་མེ་ཏོག་གི་ཆུན་པོ་རེ་ཐོགས་
ནས་གནམ་གྲུ་ཞིག་དལ་བུར་ཉེ་བར་ཡོང་བཞིན་ཡོད་པར་ལྟ་བཞིན་ཡོད།
གནམ་གྲུའི་སྒོའི་ནང་ནས་རྒྱུས་མངའ་ཆེ་བར་སྣང་བའི་མི་ཞིག་ཐོན་པ་དང་གནམ་ཐང་ཐོག་
གི་མི་ཚོགས་ཀྱིས་དགའ་བསུའི་ཐལ་མོ་འབྲུག་སྒྲ་ལྡིར་བ་ལྟར་བརྡབས། མི་དེ་ནི་སུའང་མ་ཡིན་
པར་རྒྱ་ནག་གི་སྲིད་བློན་ཀྲའུ་ཨེན་ལད་རེད། ཁོང་གིས་དགའ་བསུ་ཞུ་མཁན་མི་ཚོགས་ལ་འཛུམ་
དམུལ་དམུལ་ངང་ལག་པ་གཡུག་གཡུག་བྱས་པ་དང་། གནམ་གྲུའི་སྐས་འཛེགས་ཐོག་ནས་མར་
འབབ་འགོ་བཙུགས། ཁོང་གི་རྗེས་ལ་གནམ་གྲུའི་ནང་ནས་རྒྱ་ནག་གི་སྲིད་བློན་གཞོན་པ་དམག་
སྤྱི་ཧེ་ལུང་ཐོན་པ་དང༌། ཁོང་གིས་ས་ལཱམ་ཞིག་ཞུས་རྗེས་ཀྲའུ་ཨེན་ལད་ཀྱི་རྗེས་སུ་ཡོང་། དེ་
མ་ཐག་གཟབ་མཆོར་ལེགས་པར་སྤྲས་པའི་རྒྱ་གར་བའི་ཟངས་དོང་རོལ་ཆ་ཚོགས་པས་རོལ་
དབྱངས་ཤིག་དཀྲོལ་བ་དང་རྒྱ་ནག་ནས་ཕེབས་པའི་སྐུ་མགྲོན་གཉིས་ཀྱིས་སྐེ་ལ་མེ་ཏོག་གི་ཕྲེང་
བ་གྱོན་བཞིན་རྒྱ་གར་གྱི་སྲིད་བློན་ནེ་རུ་དང་ལྷན་དུ་བསྐྱོད་པ་དང༌། ཁོ་ཚོའི་རྒྱབ་ཏུ་རྒྱ་ནག་གི་
གཞུང་ཚབ་དང་ཞབས་ཕྱི་ཚོ་ཡོད། ཁོ་ཚོ་ཚང་མའི་མཇུག་ཏུ་རིམ་པས་ངུར་སྨྲིག་གི་ཆོས་གོས་
བཞེས་པའི་བོད་པའི་བླ་ཆེན་གཉིས་ཀྱང་མི་ཚོགས་ཀྱི་འདྲེན་བྱེད་ཡུལ་དུ་མངོན། དེ་རྗེས་གནམ་
ཐང་གི་མཛད་སྒོའི་ཐོག་ཏུ་ནེ་རུས་རྒྱ་ནག་གི་དཔོན་རིགས་ལ་སྤྲོ་སེམས་འཁོལ་བའི་དགའ་བསུའི་
གཏམ་བཤད་ཅིག་གནང་བ་དང༌། དེའི་ལན་དུ་ཀྲའུ་ཨེན་ལད་ཀྱིས་སེམས་རྩ་འཁོལ་པོས་ཐུགས་རྗེ་
ཆེ་ཞུའི་གཏམ་བཤད་ཅིག་བྱས། དེ་དུས་ནི་རྒྱ་གར་དང་རྒྱ་ནག་འབྲེལ་བ་བཟང་བའི་སྐབས་སུ་ཡིན་
པས་རྒྱ་ནག་གི་སྲིད་བློན་གང་དུ་ཕྱིན་ཡང་ས་གནས་རྒྱ་གར་མི་མང་གིས་ཁོང་ལ“རྒྱ་ནག་དང་རྒྱ་
གར་བུ་སྤུན་རེད”ཅེས་པའི་ནི་རུའི་འབོད་ཚིག་དེ་བསྒྲགས་ནས་དགའ་བསུ་ཞུས་པ་རེད།
དེ་ཉིན་ནི་ཕྱི་ལོ་༡༩༥༦ ལོའི་ཟླ་༡༡ ཚེས་༢༨ ཡིན་པ་དང་། ལྷན་ཚོགས་དེ་ལོ་རྒྱུས་ཀྱི་
དོན་སྙིང་ལྡན་པ་ཞིག་རེད། སྟོན་པ་བཅོམ་ལྡན་འདས་དང་བདག་ཉིད་ཆེན་པོ་གྷན་དྷིའི་འཁྲུང་ཡུལ་
གྱི་ལྷན་ཚོགས་དེའི་ཐོག་ཏུ་རྒྱ་ནག་གི་སྲིད་བློན་དང་སྲིད་བློན་གཞོན་པ་དང༌། སྐུ་ན་གཞོན་པའི་
བོད་ཀྱི་དབུ་ཁྲིད་གཉིས། ད་དུང་རྒྱ་གར་རང་བཙན་རྒྱལ་ཁབ་ཀྱི་སྲིད་བློན་དང་པོ་ནེ་རུ་བཅས་ལྷན་
འཛོམས་བྱུང་ཡོད།
ཀྲའོ་ཨེན་ལད་རྒྱ་གར་དུ་སླེབས་པར་དམིགས་ཡུལ་ཞིག་ཡོད། དེ་ནི་ཏཱ་ལའི་བླ་མས་རྒྱ་གར་
དུ་ཆབ་སྲིད་ཀྱི་སྐྱབས་བཅོལ་མི་ཞུ་བ་དང༌། རྒྱ་གར་གཞུང་གིས་ཏཱ་ལའི་བླ་མར་རྒྱབ་སྐྱོར་བྱེད་
འདོད་ཇི་ཙམ་ཡོད་པ་ཤེས་རྟོགས་བྱེད་རྒྱུ་དེ་རེད། གལ་ཏེ་ཏཱ་ལའི་བླ་མས་རྒྱ་གར་དུ་བཞུགས་ན་
འཛམ་གླིང་རྒྱལ་ཁབ་ཚོའི་མིག་ནང་རྒྱ་ནག་ལ་མཐོང་སྣང་ངན་པ་ཡོང་རྒྱུ་ཡིན་ཐོག།དེ་དུས་རྒྱ་ནག་
གིས་འཛམ་གླིང་མཉམ་འབྲེལ་རྒྱལ་ཚོགས་ཀྱི་ཁོངས་སུ་ཚུད་ཐབས་བྱེད་ཀྱི་ཡོད་པ་དང༌། དེར་རྒྱ་
གར་དང་ཨུ་རུ་སུས་རྒྱབ་སྐྱོར་བྱེད་ཀྱི་ཡོད་ཀྱང༌། རྒྱ་ནག་ལ་རྒྱལ་ཁབ་དེ་ལས་མང་བའི་རྒྱབ་སྐྱོར་
དགོས་ཀྱི་ཡོད། དེར་བརྟེན། རྒྱ་ནག་དམར་གཞུང་གིས་འཛམ་གླིང་རྒྱལ་ཁབ་ཚོའི་མིག་ནང་རང་
ཉིད་རྒྱལ་ཁབ་གཞན་ལ་ཐུབ་ཚོད་གཏོང་མཁན་ཞིག་དང༌། རྒྱ་ནག་དམར་གཞུང་གིས་བཙན་རྒྱལ་
རིང་ལུགས་ལ་ངོ་རྒོལ་དང་མི་སེར་སྤེལ་བའི་རིང་ལུགས་ལ་ངོ་རྒོལ་བྱེད་པའི་རང་གི་སྲུང་བྱ་རྡོག་
རོལ་དུ་གཏོང་གི་ཡོད་པའི་མཐོང་སྣང་ཡོང་འཇུག་འདོད་མེད། ད་དུང་སྐབས་དེར་འཛམ་གླིང་རྒྱལ་
ཁབ་ཕན་ཚུན་དབར་གྲང་དམག་གི་དྲིལ་བསྒྲགས་གཅིག་ལས་གཅིག་ཤུགས་ཆེ་བ་བྱེད་བཞིན་
ཡོད་པས་དུས་ཚོད་ཀྱི་ཆ་ནས་དམིགས་བསལ་འཚམ་པོ་མེད། དེའང་གལ་ཏེ་དེ་དུས་ཏཱ་ལའི་བླ་
མས་ཡུལ་བྱོལ་དུ་བཞུགས་ན་ཧང་གྷ་རིའི་མི་མང་གྱེན་ལངས་ཐོག(ཨུ་རུ་སུས)དྲག་གནོན་བྱས་
པར་རྒྱལ་སྤྱིའི་རྒོལ་གཏམ་ཇེ་ཆེར་འགྲོ་རྒྱུ་དང༌། ད་དུང་རྒྱལ་སྤྱིའི་དམར་ཤོག་རིང་ལུགས་ཀྱི་མིང་
གྲགས་སྔར་ལས་ཇེ་ངན་དུ་འགྲོ་ཉེན་ཡོད།
ཀྲའོ་ཨེན་ལད་ཀྱིས་ད་དུང་གལ་ཏེ་ཏཱ་ལའི་བླ་མ་བོད་དུ་ཕྱིར་ལོག་མ་གནང་ན་ཁོང་མེད་ཤུལ་
དུ་བོད་ནང་ཟིང་ཆ་ལང་ཉེན་ཡོད་པ་ལའང་སེམས་ཁྲལ་བྱེད་ཀྱི་ཡོད། སི་ཁྲོན་ཞིང་ཆེན་གྱི་བོད་པའི་
ས་ཁུལ་གང་སར་གྱེན་ལོག་འབྱུང་བཞིན་ཡོད་པ་དང༌། བོད(རང་སྐྱོང་ལྗོངས་ཁུལ)དུའང་བརྟན་
ལྷིང་རྩ་བ་ནས་མེད། བོད་རང་སྐྱོང་ལྗོངས་གྲ་སྒྲིག་ཨུ་ཡོན་ལྷན་ཁང་བཙུགས་ཟིན་མ་ཐག་ཡིན་
པས་རྩ་བ་བརྟན་པོ་ཚུགས་མེད། གལ་ཏེ་ཏཱ་ལའི་བླ་མ་མེད་ན་བོད་ནང་ཕལ་ཆེར་ཟིང་འཁྲུག་ལངས་
ནས་སྤྱི་ཚོགས་རིང་ལུགས་ཀྱི་བསྒྱུར་བཀོད་གཏོང་མི་ཐུབ་པ་ཆགས་ཀྱི་རེད།
ལྡི་ལིར་རྒྱ་གར་གཞུང་གིས་རྒྱ་གར་གྱི་རྒྱལ་སྒོའི་མདུན་དུ་ཀྲའོ་ཨེན་ལད་ལ་རྔ་བརྡུང་དར་
ཕྱར་ནས་དགའ་བསུ་ཞུས་པ་དང༌། དེར་ཁོང་གིས་རྒྱ་གར་གྱི་མི་ཚོགས་མདུན་དུ་གཏམ་བཤད་
ཅིག་བྱས་པ་རེད། དེ་དུས་ཏཱ་ལའི་བླ་མ་ཀྲའོ་ཨེན་ལད་ཀྱི་འགྲམ་དུ་ཡོད། དེ་རྗེས་རྒྱ་གར་གཞུང་
གིས་ཀྲའོ་ཨེན་ལད་བྲེལ་འཚུབ་ངང་རྒྱ་གར་གྱི་དམངས་ཁྲོད་བྲོ་གར་དང་རྩལ་རྩེད་འཁྲབ་སྟོན་
ཞིག་ལྟ་བར་ཁྲིད། དགའ་སྟོན་གྱི་བྱེད་སྒོ་དེ་ཚོ་ཀྲའོ་ཨེན་ལད་རྒྱ་གར་དུ་ཡོང་བའི་དམིགས་ཡུལ་
ངོ་མའི་སྔོན་འགྲོ་ཙམ་ཡིན་ཞིང་། ཕྱི་ཉིན་ཁོང་གིས་ཏཱ་ལའི་བླ་མ་དང་ཐུག་འཕྲད་བྱས་ཏེ་འཕྲལ་དུ་
ཁོ་རང་རྒྱ་གར་དུ་ཡོང་དོན་གང་ཡིན་གསལ་བཤད་བྱས་པ་རེད། ཀྲའོ་ཨེན་ལད་ཀྱིས་ཏཱ་ལའི་བླ་
མར་ཁོང་གིས་རྒྱ་གར་ནང་ཆོས་ལུགས་ཀྱི་བྱེད་སྒོ་ཁག་གྲུབ་ཟིན་མ་ཐག་འཕྲལ་དུ་ལྷ་སར་ཕྱིར་
ལོག་གནང་དགོས་པའི་སྐུལ་མ་བྱས་པ་དང་། “མའོ་ཙེ་ཏུང་གིས་ཁྱེད་རང་གི་སྲིད་གཞུང་གིས་
མོས་མཐུན་མ་བྱས་བར་བོད་ནང་ང་ཚོའི་བཅོས་བསྒྱུར་གཅིག་ཀྱང་ལག་བསྟར་བྱེད་རྒྱུ་མིན་པའི་
འགན་ལེན་བྱས་ཆོག་ཅེས་ལན་སྤྲོད་རོགས་གསུངས་བྱུང༌། གཙོ་འཛིན་མའོ་ཙེ་ཏུང་གིས་ད་དུང་
བོད་མི་ཚང་མས་བཅོས་བསྒྱུར་ལག་བསྟར་བྱེད་རྒྱུར་མོས་མཐུན་མ་བྱས་བར་བོད་ནང་བཅོས་
བསྒྱུར་གྱི་སྐད་ཆ་ཙམ་ཡང་ཤོད་འདོད་བྱེད་ཀྱི་མི་འདུག”ཅེས་མའོ་ཙེ་ཏུང་གི་སྐད་ཆ་ཞིག་སླུ་
ཐབས་སུ་བཤད།
ཏཱ་ལའི་བླ་མས་ལྷ་སར་ཕྱིར་ལོག་གནང་རྒྱུར་ཞལ་བཞེས་གནང་ཡང༌། ཁོང་གིས་ཀྲའོ་ཨེན་
ལད་ལ་རྣོ་ངར་ལྡན་པའི་དྲི་བ་གཉིས་དྲིས་པ་རེད། དེའང་ཁམས་དང་ཨ་མདོའི་ནང་ས་ཞིང་བཅོས་
བསྒྱུར་བྱེད་དུས་བོད་མི་སྟོང་ཕྲག་མང་པོ་དབུས་གཙང་ཁུལ་དུ་བྲོས་བྱོལ་ལ་ཡོང་དགོས་ཆགས་
ཡོད་པས་ས་ཆ་དེ་ཚོར་ཡང་སྙིང་གནས་ཚུལ་གང་བྱུང་ཡོད་དམ། རྒྱ་ནག་དམར་ཤོག་ཚོགས་པའི་
ཐུན་མོང་རྩ་འཛིན་དང༌། རྩ་ཁྲིམས། ད་དུང་གྲོས་མཐུན་དོན་ཚན་བཅུ་བདུན་བཅས་ནང་དགོན་སྡེ་
ལ་གཅེས་སྲུང་དང་ཆོས་དད་ལ་གུས་བཀུར་བྱེད་རྒྱུའི་འགན་ལེན་བྱས་ཡོད་ཀྱང་། རྒྱ་ནག་གཞུང་
གིས་ཁམས་ནང་ཡ་ང་སྙིང་རྗེ་མེད་པར་གྲྭ་བཙུན་ལ་སྡུག་སྦྱོང་དང་བོད་པའི་དགོན་སྡེའི་ཐོག་ཏུ་
འབར་མདེལ་གཡུགས་ནས་གཏོར་བཤིག་བཏང་དོན་གང་ཡིན་ནམ།
དྲི་བ་དེ་ཚོར་ཀྲའོ་ཨེན་ལད་ཀྱི་དྲིས་ལན་ཁ་གསལ་པོ་མེད། ཁོང་གིས“ཁམས་ནང་ང་ཚོའི་ས་
ཞིང་བཅོས་བསྒྱུར་ལས་དོན་ལ་སྐྱོན་ཆ་ཁ་ཤས་བྱུང་ཡོད། ལས་དོན་ཁག་གཅིག་ཐག་གཅོད་ཡག་
པོ་བྱུང་མེད། ་་་ང་ཚོའི་དམག་སྡེ་ཞིག་བོད་པས་མཐའ་བསྐོར་ནས་རྩ་མེད་བཟོ་བའི་ཉེན་ཁ་ཕྲད་
སྟབས་ང་ཚོས་ཁོ་ཚོ་སྐྱོབ་པར་དཔུང་སྣོན་གཏོང་དགོས་བྱུང”ཞེས་བཤད་པ་རེད།
ཕྱི་ཟླ་༡༡ ཚེས་༣༠ ཀྲའོ་ཨེན་ལད་ཀྱིས་རྒྱ་ནག་གི་གཞུང་ཚབ་ཁང་དུ་ཏཱ་ལའི་བླ་མ་དང་ཁོང་
གི་སྐུ་འཁོར་ཚོར་གསོལ་སྟོན་ཞིག་བཤམས་པ་དང༌། ཕྱི་ཟླ་༡༢ ཚེས་༧ ཉིན་ཁོང་གིས་མའོ་ཙེ་
ཏུང་དང་ཀྲུང་གུང་ཀྲུང་དབྱང་ལ་ཁོ་རང་རྒྱ་གར་དུ་ཕྱིན་ནས་ལས་དོན་ལེགས་གྲུབ་ཡོང་རེ་ཆེ་བའི་
གནས་འཕྲིན་ཞིག་ཕུལ་བ་རེད།
ཕྱི་ཟླ་༡༢ཚེས་༢༢ཉིན་ཀྲའོ་ཨེན་ལད་དང་ཧེ་ལུང་གཉིས་རྒྱ་གར་ནས་ཐོན་”ཏེ་པ་ཀི་སི་ཐན་
དུ་བསྐྱོད། དེ་དང་དུས་མཉམ་པར་ཏཱ་ལའི་བླ་མ་དང་པཎ་ཆེན་རིན་པོ་ཆེ་རྣམ་གཉིས་ཀྱིས་དུས་ཡུན་
ཐུང་ཙམ་རིང་སྐུ་ལྷོད་ལྷོད་གནང་ཆེད་སྟོན་པ་བཅོམ་ལྡན་འདས་སྐུ་འཁྲུངས་ཡུལ་དང༌། སངས་
རྒྱས་ས། གསུང་ཆོས་དང་པོ་གནང་ས། སྐུ་མྱ་ངན་ལས་འདའ་ས་བཅས་ནང་པའི་གནས་ཆེན་
བཞིར་སྐུ་ཚེའི་རིང་ཐེངས་དང་པོར་གནས་སྐོར་ལ་ཕེབས། ཕྱི་ཟླ་༡༢ ཚེས་༢༧ ཉིན་ཁོང་རྣམ་
གཉིས་སངས་རྒྱས་བཅོམ་ལྡན་འདས་སངས་རྒྱས་སའི་གནས་མཆོག་རྡོ་རྗེ་གདན་དུ་ཞབས་སོར་
བདེ་བར་འཁོད། འོན་ཀྱང་། ཕྱི་ཟླ་༡༢ ཚེས་༣༠ ཉིན་ཏཱ་ལའི་བླ་མར་ཀྲའོ་ཨེན་ལད་པ་ཀི་སི་
ཐན་ནས་རྒྱ་གར་དུ་ཕྱིར་ལོག་བྱས་ཡོད་པ་དང༌། ཁོང་གིས་ཏཱ་ལའི་བླ་མ་དང་གང་མགྱོགས་མཇལ་
འཕྲད་གནང་འདོད་ཡོད་པའི་བརྡ་ལན་ཞིག་འབྱོར་བས་སླར་ཡང་སྲིད་དོན་གྱིས་ཏཱ་ལའི་བླ་མའི་
ཆོས་འབྲེལ་མཛད་རིམ་ལ་དོ་ཕོག་བཏང་བ་རེད། དེ་མ་ཐག་ཏཱ་ལའི་བླ་མས་མེ་འཁོར་ལ་བཞུགས་
ཏེ་ལྡི་ལིར་ཆིབས་ཞལ་བསྒྱུར་བ་དང༌། ལྡི་ལིའི་མེ་འཁོར་འབབ་ཚུགས་སུ་འབྱོར་མ་ཐག་རྒྱ་ནག་
གི་གཞུང་ཚབ་ཕན་ཙི་རླིས་ཀྱིས་ཏཱ་ལའི་བླ་མ་མཆོག་བྲེལ་འཚུབ་ཀྱིས་རླངས་འཁོར་ཞིག་ནང་
བླུགས་ཏེ་རྒྱ་ནག་གི་གཞུང་ཚབ་ཁང་དུ་ཁྲིད། ཏཱ་ལའི་བླ་མའི་ཞབས་ཕྱི་ཚོས་གང་མགྱོགས་རླངས་
འཁོར་གཞན་ཞིག་ནང་འཛུལ་ནས་ཁོང་གི་རྗེས་ཟིན་པར་འགྲོ་ཐབས་བྱས་ཀྱང༌། ཁོ་ཚོ་རྒྱ་ནག་
གི་གཞུང་ཚབ་ཁང་དུ་སླེབས་སྐབས་གཞུང་ཚབ་ཁང་གི་ལས་བྱེད་ཀྱིས་ཏཱ་ལའི་བླ་མ་ཀྲའོ་ཨེན་
ལད་དང་ལོགས་སུ་བཀའ་མོལ་གནང་བར་གདན་འདྲེན་ཞུས་ཟིན་ཡོད། མི་ལོ་ལྔ་བཅུ་ལྷག་གི་
རྗེས་ལ་ཏཱ་ལའི་བླ་མས་སྒེར་གྱི་བཅར་འདྲི་ཞིག་སྐབས་གནས་ཚུལ་དེའི་སྐོར་དྲན་གསོ་གནང་ནས་
གསུང་དོན། “ཁོ་ཚོས(ཞབས་ཕྱི་ཚོས)ངོས་ནང་དུ་ཡོད་མེད་མ་ཤེས་པར་སྒོའི་ཕྱིར་ཕར་འགྲོ་ཚུར་
འགྲོ་བྱས་ནས་བསྡད་པ་དང༌། ཁོ་ཚོའི་བསམ་པར་རྒྱ་མིས་ངོས་བཙན་ཁྲིད་བྱས་མེད་དམ་སྙམ་
སྟེ་སེམས་ནང་ཞེད་སྣང་སྐྱེས་འདུག །དེ་ནས་ཁོ་ཚོ་སུར་བསམ་ཚུལ་དེ་བྱུང་བ་མ་ཤེས་ཀྱང༌།
ཚོས་གཞུང་ཚབ་ཀྱི་སྲུང་དམག་ཅིག་ངོས་ལ་གཟན་འཕར་མ་ཞིག་སྐྱེལ་བར་བཏང་འདུག །དེ་དུས་
ངོས་དང་ཀྲའོ་ཨེན་ལད་སྐད་ཆ་ཤོད་བཞིན་ཡོད་པས་ཁོ་ཚོས་ངོས་ལ་གཟན་ཞིག་བསྐུར་བ་གང་
ཡིན་ནམ་སྙམ་ནས་ཡ་མཚན་བྱུང”ཞེས་བཞད་མོ་འབྲུག་སྒྲ་ལྡིར་བ་ལྟར་བཞད་བཞིན་གསུངས།
འོན་ཀྱང༌། ཐུག་འཕྲད་དེའི་སྐབས་གླེངས་བའི་གནད་དོན་དེ་ཏཱ་ལའི་བླ་མའི་ངོས་ནས་བཤད་
ན་བློ་བདེ་བག་ཕེབས་ཡོང་ཐབས་མེད་པ་ཞིག་རེད། རྒྱ་མིའི་དཔོན་རིགས་ཀྱི་བཅར་འདྲི་དེའི་
སྐབས་ལང་ཚོ་དར་ལ་བབ་པའི་ཏཱ་ལའི་བླ་མ་གཅིག་པུ་ཡིན་ཞིང་། ཁོང་གི་སློབ་སྟོན་པ་ཚང་མ་
ཁང་པའི་ནང་བཏང་མེད། དེར་མ་ཟད་ཁོང་གི་ཁ་གཏད་རྒྱ་མིའི་དཔོན་རིགས་གསུམ་པོ་ལོ་ནའི་ཆ་
ནས་ཏཱ་ལའི་བླ་མ་ལས་རྒན་པ་ཡིན་པས་མ་ཚད། ཉམས་མྱོང་ཡང་ཆེ་བ་ཡོད། ད་དུང་ཁོ་ཚོ་སྤྱིར་
བཏང་གི་མི་སྣ་མ་ཡིན་པར་རྒྱ་ནག་གི་སྲིད་བློན་ཀྲའུ་ཨེན་ལད་དང༌། དམག་སྤྱི་ཧེ་ལུང་། གཞུང་
ཚབ་ཕན་ཙི་རླིས་བཅས་ཡིན་པས་ཁོང་གསུམ་པོས་ཧ་ལམ་རྒྱ་ནག་གིས་བོད་ལ་ཆབ་སྲིད་དང༌།
དྲག་པོའི་དམག །ཕྱི་སྲིད་ཀྱི་དབང་སྒྱུར་བྱེད་ཀྱི་ཡོད་པ་མཚོན་པ་ལྟ་བུར་སྣང་། ཏཱ་ལའི་བླ་མས་བློ་
སྟོབས་བསྐྱེད་དེ་དམངས་གཙོའི་བཅོས་བསྒྱུར་ལ་མོས་མཐུན་མེད་པ་དང༌། ཀྲུང་དབྱང་གིས་བོད་
ནང་བོད་པས་ཁས་ལེན་ཐབས་མེད་པའི་བཅོས་བསྒྱུར་བཙན་འགེལ་བྱེད་པར་ཐུགས་ཁྲལ་ཡོད་
ཅེས་གསུངས་པ་རེད། དེའི་ལན་དུ་ཀྲའུ་ཨེན་ལད་ཀྱིས་མའོ་ཙེ་ཏུང་གི་དམིགས་བསལ་བསམ་
ཚུལ་ཞིག་ཏཱ་ལའི་བླ་མའི་སྙན་དུ་གསོལ་བ་འདི་ལྟར། བོད་ནང་དམངས་གཙོའི་བཅོས་བསྒྱུར་ལོ་
དྲུག་རིང་ཕར་འགྱངས་བྱེད་རྒྱུ་དང་། ལོ་དྲུག་གི་རྗེས་ལ་བོད་ནང་བཅོས་བསྒྱུར་བྱེད་དམ་མི་བྱེད་ཏཱ་
ལའི་བླ་མ་རང་གིས་ཐུགས་ཐག་བཅད་ན་འགྲིག་ཅེས་བཤད་པ་རེད། དེ་ལྟར་ཡང་། རྒྱ་མིའི་ཁས་
ལེན་དེར་ཏཱ་ལའི་བླ་མར་གདེང་འཁེལ་བའི་ཡིད་ཆེས་བྱུང་མེད།
ཐུག་འཕྲད་དེའི་སྐབས་ཀྲའུ་ཨེན་ལད་ཀྱིས་སྔར་བཞིན་ཏཱ་ལའི་བླ་མས་ཁམས་ཁུལ་གྱི་དཀའ་
ངལ་སྐོར་ལ་དྲིས་པའི་དྲི་བར་ལན་མ་བཏབ་པར། དེ་ལས་ལྡོག་སྟེ་བོད་པ་སྐྱབས་བཅོལ་བའི་སྐོར་
གཙོ་བོར་གླེངས་བ་དང༌། ཁོང་གིས་བོད་པ་སྐྱབས་བཅོལ་བ་ཚོ་གང་ནས་ཡོང་བ་དེར་ཕྱིར་ལོག་
བྱེད་རྒྱུར་པེ་ཅིང་གཞུང་དང་ལྷ་སའི་བོད་གཞུང་གིས་མཉམ་དུ་གོ་བསྐོན་བློ་འགུགས་ཀྱི་ལས་དོན་
སྒྲུབ་དགོས་པའི་བསམ་ཚུལ་བཏོན་པ་རེད།
འོན་ཀྱང༌། དེ་རྗེས་ཀྲའོ་ཨེན་ལད་ཀྱིས་ཏཱ་ལའི་བླ་མར“གལ་སྲིད[བོད་ནང]གློ་བུར་དུ་དྲག་
པོའི་གྱེན་ལངས་བྱུང་ན་ང་ཚོས་ཅིས་ཀྱང་བཟོད་བསྲན་བྱེད་ཀྱི་མིན། ད་ལྟ་ང་ཚོའི་མིག་སྔའི་
་ཤེས་ཡག་ཤོས་ནི་མི་མང་གིས་ཧོལ་རྒྱུག་གི་བྱ་སྤྱོད་མི་སྤེལ་རྒྱུའི་ཁ་ཏ་བསླབ་བྱ་རྒྱག་
རྒྱུ་དེ་རེད། མ་ཟད་ང་ཚོས(བོད་ནང)གནས་ཚུལ་ངན་པ་ཡོང་གཞིའི་དོན་རྐྱེན་སློང་གི་མིན”ཞེས་
བཤད་དེ་ལྐོག་ཏུ་སྡིགས་ར་བསྐུལ་བ་དང༌། ཏཱ་ལའི་བླ་མས་གང་མགྱོགས་ལྷ་སར་ཐད་ཀར་ཕྱིར་
ལོག་གནང་དགོས་པ། དེའང་ཀ་ལོན་སྦུག་བརྒྱུད་ས་ཐོག་ནས་ཕེབས་རྒྱུའི་ཚབ་ཏུ་མཁའ་ཐོག་ནས་
འགྲུལ་བཞུད་གནང་ན་ལེགས་ཞེས་བཤད། ཀྲའོ་ཨེན་ལད་ཀྱིས་ད་དུང་རྒྱ་གར་གཞུང་གིས་ཏཱ་ལའི་
བླ་མར་རྒྱབ་སྐྱོར་བྱེད་རྒྱུ་མིན་པ་དང༌། བོད་པས་རྒྱ་གར་ནང་རྙོག་གྲ་བཟོ་འཇུག་གི་མ་རེད། མ་
ཟད་ཁོང་གིས་རྒྱ་གར་གྱི་སྲིད་བློན་ནེ་རུར་་རྒྱ་གར་ནང་བཙན་རྒྱལ་རིང་ལུགས་པའི་འཁྲུག་རྐྱེན་
སློང་བ་དང་གཏོར་བཤིག་གི་བྱ་སྤྱོད”ལ་དོགས་ཟོན་བྱེད་དགོས་པའི་ཉེན་བརྡ་བཏང་བ་ཡིན་
ཞེས་འཇིགས་སྐུལ་བྱས་པ་རེད། ཁོང་གིས་ད་དུང་པཎ་ཆེན་རིན་པོ་ཆེས་ཀ་ལོན་སྦུག་ཏུ་ཕེབས་
རྒྱུའི་འཆར་གཞི་ཕྱིར་འཐེན་གནང་ཟིན་པས་གལ་ཏེ་ཏཱ་ལའི་བླ་མས་སྐུ་རྐྱང་དུ་དེར(ཀ་ལོན་སྦུག་
ཏུ)ཕེབས་ན་མི་མང་གི་མིག་ནང་ཏཱ་ལའི་བླ་མ་དང་པཎ་ཆེན་རིན་པོ་ཆེའི་དབར་མཐུན་ལམ་ཡག་
པོ་མེད་པའི་ལྟ་སྣང་མཐོང་ཕྱོགས་ཡོང་གི་རེད་ཅེས་བཤད་པ་དང༌། ཅི་སྟེ་བོད་ནང་གྱེན་ལངས་
བྱུང་ན་རྒྱ་ནག་དམར་ཤོག་ཚོགས་པས་བོད་པའི་ཐོག་ཏུ་དྲག་པོའི་དམག་གི་སྟོབས་ཤུགས་བེད་
སྤྱོད་གཏོང་ཆོག་ཆོག་ཡིན་ཞེས་བོད་ཀྱི་གནས་སྟངས་ཁ་གསལ་པོར་དྲན་གསོ་བྱས། དེའི་ལན་ཏུ་
ཏཱ་ལའི་བླ་མས་རྒྱ་གར་ནང་མི་ཚང་མ་ཆོས་དད་ཆེན་པོ་ཡོད་པར་བསྔགས་བརྗོད་ཀྱི་བཀའ་མོལ་
ཚིག་འགའ་གནང་བ་རེད།
དེ་དུས་ཏཱ་ལའི་བླ་མས་ཀ་ལོན་སྦུག་ཏུ་ཕེབས་རྒྱུ་ཡིན་མིན་མཐའ་གཅིག་ཏུ་ཐུགས་ཐག་བཅད་
མེད་ཀྱང༌། ཀ་ལོན་སྦུག་ཏུ་ཀྲའོ་ཨེན་ལད་ཀྱིས་བཤད་པའི“བཙན་རྒྱལ་རིང་ལུགས་པ”དང“ཁ་
བྲལ་རིང་ལུགས་པའི”ཐོག་ཏུ་མི་མང་དཀྱུས་མ་སྟོང་ཕྲག་མང་པོས་ཏཱ་ལའི་བླ་མའི་གསུང་ཆོས་
ཐོས་རྒྱུར་སྐོམ་པ་ཆུ་འདོད་ལྟར་རེ་སྒུག་བྱེད་བཞིན་བསྡད་ཡོད།
ཀྲའོ་ཨེན་ལད་ཕྱི་རྒྱལ་འདྲ་མིན་དུ་རྒྱལ་དོན་འཚམས་གཟིགས་ལ་འགྲོ་སྐབས་རྒྱ་གར་
ནང་ཐེངས་གཉིས་ཡོང་སྟེ་བྲེལ་འཚུབ་ཀྱིས་སྐུ་ན་གཞོན་པའི་ཏཱ་ལའི་བླ་མ་དང་གསང་བའི་གྲོས་
བསྡུར་བྱེད་དགོས་དོན་རྒྱ་ནག་ནང་ཁུལ་དང་རྒྱ་ནག་དམར་ཤོག་ཚོགས་པ་ནང་ཁུལ་གྱི་ཛ་དྲག་
གནས་སྟངས་ལ་བརྟེན་ནས་བྱུང་བ་རེད། དེའང་ལོ་གཉིས་རིང“གྲོང་ཁྱེར་དང་གྲོང་གསེབ་ཁུལ་
དུ་སྤྱི་ཚོགས་རིང་ལུགས་ཀྱི་བསྒྱུར་བཀོད”གཏོང་བའི་ལས་འགུལ་ཚ་ཚ་འུར་འུར་ངང་སྤེལ་བ་
དང༌། གྲོང་གསེབ་ཐུན་མོང་ཅན་དུ་སྒྱུར་བའི་ལས་འགུལ་གྱི“མཐོ་རླབས་འཕྱུར་བ།” ད་དུང་རྒྱ་
ནག་དམར་ཤོག་ཚོགས་པའི་ནང་རིམ་པས་གཡས་ཕྱོགས་སུ་ལྷུང་བ་ལས་གཡོན་ཕྱོགས་སུ་ལྷུང་
ན་དགའ་བའི་དར་སྲོལ་ཞིག་ཆགས་པར་བརྟེན་རྒྱ་ནག་ཁྱོན་ཡོངས་ཀྱི་གནས་སྟངས་ལ་འགྱུར་
བ་ཆེན་པོ་བྱུང་བ་རེད། འོན་ཀྱང༌། གྲངས་ཉུང་མི་རིགས་ས་ཁུལ་སྤྱི་དང་། ལྷག་པར་དུ་སི་ཁྲོན་
དང་མཚོ་སྔོན་ཞིང་ཆེན་ནང་གི་བོད་རིགས་ས་ཁུལ་ནང་ས་ཞིང་བཅོས་བསྒྱུར་ལ་འགོག་རྒོལ་བྱེད་
བཞིན་ཡོད་པ་དེ་ཐག་གཅོད་བྱེད་དཀའ་བའི་གནད་དོན་ཞིག་ཏུ་འགྱུར་བཞིན་ཡོད། རྒྱུ་རྐྱེན་དེ་ལ་
བརྟེན་ནས་མའོ་ཙེ་ཏུང་དང་རྒྱ་ནག་དམར་ཤོག་ཚོགས་པའི་མཐོ་རིམ་འགོ་ཁྲིད་ཚོས་བོད་ཐོག་
བཟུང་བའི་ཐོག་མའི་འཆར་གཞི་ཅུང་ཞི་འཇམ་དུ་གཏོང་རྒྱུའི་ཐག་བཅད་པ་རེད། དེ་ལྟར་ཡང་། ཁོ་
ཚོའི་ཕུགས་རྒྱང་རིང་པོའི་དམིགས་ཡུལ་ལ་འགྱུར་བ་སོང་མེད། མཐར་ཐུག་རྒྱ་ནག་གཞུང་གིས་
བོད་ནང་དམངས་གཙོའི་བཅོས་བསྒྱུར་བྱེད་རྒྱུ་དང་། དེའི་ཆེད་དུ་དྲག་པོའི་དམག་ཤུགས་བེད་
སྤྱོད་གཏོང་དགོས་བྱུང་ཡང་གཏོང་རྒྱུ་ཡིན་ཡང་། མའོ་ཙེ་ཏུང་དང་ཀྲུང་གུང་ཀྲུང་དབྱང་གིས་ལས་
འགུལ་དེ་ལག་བསྟར་བྱེད་རྒྱུ་དུས་ལ་བབ་པའི་ཐག་གཅོད་མ་བྱས་བར་ངང་སྒུག་བྱེད་རྒྱུ་རེད།
ཕྱི་ལོ་༡༩༥༦ ལོའི་ཟླ་བ་བཅུ་གཅིག་པའི་ནང་ཏཱ་ལའི་བླ་མ་རྒྱ་གར་དུ་ཆིབས་ཐོན་མ་གནང་
བའི་ཉིན་ལྔའི་སྔོན་ལ་མའོ་ཙེ་ཏུང་གིས་ཀྲུང་གུང་ཀྲུང་དབྱང་ལ་གཏམ་བཤད་ཅིག་བྱས་ཤིང༌། དེའི་
ནང་ཁོང་གིས་ཏཱ་ལའི་བླ་མ་རྒྱ་གར་དུ་འཚམས་གཟིགས་ལ་ཕེབས་རྒྱུའི་གནད་དོན་སྐོར་གླེང
ཡོད། ཁོང་གིས་རྒྱ་ནག་དམར་ཤོག་ཚོགས་པའི་བོད་ཀྱི་ལས་དོན་ཨུ་ཡོན་ལྷན་ཁང་དང་བོད་
ལྗོངས་དམག་ཁུལ་ཁང་ལ་གལ་ཏེ་ཏཱ་ལའི་བླ་མས་རྒྱ་གར་ནས་ཕྱིར་ལོག་མ་གནང་ན་ཁོ་ཚོས་གང་
བྱེད་དགོས་པའི་འཆར་གཞི་ཞིག་འདིང་དགོས་པའི་དྲན་གསོ་བཏང་བ་དང༌། དམག་འཁྲུག་གི་
གྲ་སྒྲིག་ཆེད་ཁོ་ཚོས“འཛིང་རགས་གསར་བཟོ་དང་། བཟའ་འབྲུ་དང་འཐུང་ཆུ་མང་ཙམ་གསོག་
སྒྲུབ”བྱེད་དགོས་པའི་བཀའ་བཏང་ཡོད། མའོ་ཙེ་ཏུང་གིས་ད་དུང་ཏཱ་ལའི་བླ་མར་ཁྱད་གསོད་ཀྱི་
ཚུལ་དུ“ཏཱ་ལའི(བླ་མ)གཅིག་བྲོས་བྱོལ་དུ་སོང་བར་ང་བློ་ཕམ་གང་ཡང་ཡོང་གི་མ་རེད། ད་དུང་
དེའི་ཐོག་ཏཱ་ལའི(བླ་མ)དགུ་བསྣན་ནས་ཏཱ་ལའི(བླ་མ)བཅུ་བྲོས་ནའང་ང་སེམས་མ་སྐྱིད་པ་ཡོང་
ས་མ་རེད”ཅེས་བཤད། མའོ་ཙེ་ཏུང་གི་སྐད་ཆ་དེ་དང་ཕྱི་ཟླ་བརྒྱད་པའི་ནང་ཁོང་གིས་ཏཱ་ལའི་
བླ་མར་དམར་ཤོག་ཚོགས་པའི་ལས་དོན་སྒྲུབ་ཕྱོགས་ནང“ནོར་འཁྲུལ”ཤོར་ཡོད་པར་ཁས་ལེན་
བྱས་པའི་ཡི་གེ་གཉིས་ཀྱི་སྐད་ཆ་ཤོད་སྟངས་ལ་ཁྱད་པར་མངོན་གསལ་དོད་པོ་ཕྱིན་ཡོད། ཕན་
མིང་གིས་མའོ་ཙེ་ཏུང་གི་སྐད་ཆ་ཤོད་སྟངས་ལ་འགྱུར་བ་སོང་བ་དེ་ཁོ་རང་གིས་མའོ་ཙེ་ཏུང་ལ་ཏཱ་
ལའི་བླ་མས་ཁམས་ཁུལ་གྱི་དམངས་གཙོའི་བཅོས་བསྒྱུར་ལ་ངོ་རྒོལ་གནང་གི་ཡོད་པའི་གསང་
བའི་གནས་ཚུལ་སྙན་སེང་ཞུས་པར་བརྟེན་བྱུང་བར་ཡིད་ཆེས་བྱས་ཡོད།
དེ་ལྟར་ཡང༌། ཕན་མིང་གིས་མའོ་ཙེ་ཏུང་གི་འུད་གཏམ་དེའི་དོན་སྙིང་ངོ་མ་མགོ་འཚོས་མེད།
དེའང་མའོ་ཙེ་ཏུང་གིས“ཏཱ་ལའི(བླ་མ)བཅུ་བྲོས་ནའང་ང་སེམས་མ་སྐྱིད་པ་ཡོང་ས་མ་རེད”ཅེས་
བཤད་པ་དེ་རང་གིས་ཏཱ་ལའི་བླ་མ་བྲོས་ནའང་འདྲ། མ་བྲོས་ནའང་འདྲ་གང་ལྟར་གནད་དོན་གལ་
ཆེན་པོ་ཡིན་པ་སྟོན་གྱི་ཡོད། གལ་ཏེ་ཏཱ་ལའི་བླ་མ་བཅུ་བྲོས་ནའང་མའོ་ཙེ་ཏུང་སེམས་མ་སྐྱིད་
པ་ཡོང་གི་མེད་ན་རྒྱ་ནག་དམར་ཤོག་ཚོགས་པའི་ཚང་འཛོམས་གྲོས་ཚོགས་ཐོག་ཁོང་གིས་
ཁོང་ཁྲོའི་སྐད་ཆ་དེ་འདྲ་ཤོད་དགོས་དོན་མེད། མ་ཟད་མའོ་ཙེ་ཏུང་དང་ཀྲའོ་ཨེན་ལད་གཉིས་
ཀྱིས་དེ་དུས་ཏཱ་ལའི་བླ་མ་དང་འབྲེལ་ཐག་ཆད་པའམ། ཡང་ན་མ་འཆམ་པའི་གནས་ཚུལ་བྱུང་ན་
རྒྱ་ནག་གཞུང་བྱ་དཀའ་བྱེད་གཏད་ཀྱི་གནས་སུ་གྱར་རྒྱུ་ཡིན་པ་གསལ་པོར་ཤེས་སྟབས། སྐད་
ཆ་དེ་བཤད་ཟིན་རྗེས་མའོ་ཙེ་ཏུང་གིས་ལམ་སེང་ཕྱི་རྒྱལ་དུ་རྒྱལ་དོན་འཚམས་གཟིགས་ལ་འགྲོ་
བཞིན་པའི་ཀྲའོ་ཨེན་ལད་ཡང་བསྐྱར་རྒྱ་གར་དུ་འགྲོར་བཅུག་སྟེ་མའོ་ཙེ་ཏུང་གིས་བོད་ནང་ས་
ཞིང་བཅོས་བསྒྱུར་ཕར་འགྱངས་བྱེད་རྒྱུར་ཁས་ལེན་བྱས་པ་དང༌། ཏཱ་ལའི་བླ་མ་ལྷ་སར་ཕྱིར་ལོག་
གནང་དགོས་པའི་ཁ་ཏ་བསླབ་བྱ་རྒྱག་པར་མངགས་པ་རེད།
དམག་སྤྱི་ཧེ་ལུང་ལྡི་ལིར་སྡོད་རིང་ཁོང་ངོ་མ་ཏཱ་ལའི་བླ་མའི་བཞུགས་གནས་སུ་ཁོང་ལ་ལྷ་
སར་ཕྱིར་ལོག་གནང་དགོས་པའི་གནོན་ཤུགས་སྤྲོད་པར་སླེབས་པ་རེད། གནས་ཚུལ་དེ་ཚོ་བྱུང་
ནས་མི་ལོ་ལྔ་བཅུ་སོང་རྗེས་བཅར་འདྲི་ཞིག་གི་སྐབས་སུ་ཏཱ་ལའི་བླ་མས་དེ་དུས་ཧེ་ལུང་གིས་ཁོང་
ལ་རྒྱ་མིའི་གཏམ་དཔེ“སེང་གེ་གངས་ལ་གནས་ན་སེང་གེ་དང༌། སེང་གེ་ཀླུང་དུ་བབས་ན་སྒོ་ཁྱིར་
བེད་སྤྱོད་བྱེད”ཅེས་པ་ཞིག་བཤད་པ་དྲན་གསོ་གནང་གི་འདུག །
བཅར་འདྲིའི་མཚམས་འདིར་སླེབས་སྐབས་ཏཱ་ལའི་བླ་མས་བགད་ཙམ་གནང་ནས“སྐབས་རེ་
ངོས་ཀྱིས་བསམ་གཞིག་བྱེད་དུས་ལོ་ལྔ་བཅུ་ལྷག་འདས་ཟིན་ཡང༌། ངོས་རང་སྒོ་ཁྱིར་འགྱུར་རྒྱུའི་
ཚབ་ཏུ་བོད་དུ་སྡོད་སྐབས་ལས་ཀྱང་ཆེ་མཐོང་ལྡན་པའི་གངས་སེང་ཞིག་ཆགས་ཡོད་པའི་ཚོར་
སྣང་ཡོང་གི་འདུག”ཅེས་གསུངས།
ཏཱ་ལའི་བླ་མ་དང་ཐུག་འཕྲད་གཉིས་པ་དེ་བྱས་རྗེས་ཀྲའོ་ཨེན་ལད་ཀྱིས་རྒྱ་གར་གྱི་སྲིད་བློན་
ནེ་རུ་མཇལ་བར་བཅར་བ་དང༌། ཁོང་ལ་ནེ་རུའི་སེམས་པ་འགུགས་ནུས་པའི་གྲོས་འགོ་ཞིག་
འདོན་རྒྱུ་ཡོད་དེ། གལ་ཏེ་ནེ་རུས་ཏཱ་ལའི་བླ་མར་ཉེན་གཡོལ་སྐྱབས་བཅོལ་སྤྲོད་རྒྱུའི་ཁས་ལེན་
མ་བྱས་ན་རྒྱ་ནག་གཞུང་གིས་ཡུན་རིང་རྩོད་གཞི་ཅན་གྱི་རྒྱ་དཀར་ནག་དབར་གྱི་མཐའ་མཚམས་
གནད་དོན་ཐོག་ནེ་རུར་དོན་སྙིང་ལྡན་པའི་བསམ་ཤེས་བྱེད་རྒྱུ་ཡིན་ཞེས་བཤད་པ་རེད། ནེ་རུའི་
ངོས་ནས་བཤད་ན་གྲོས་གཞི་དེ་རྨ་བྱའི་རྣར་འབྲུག་སྐད་བསྒྲགས་པ་ལྟ་བུ་ཡིན་པས་ཁོང་གིས་
ཁས་ལེན་མི་བྱ་ཐབས་མེད་རེད།
ཧི་མ་ཅལ་མངའ་སྡེའི་བག་ར་ཆུ་རགས་ནི་སེང་གེ་གཙང་པོའི་ཤར་ཕྱོགས་ཀྱི་ཆུ་ལག་ཡིན་
པའི་གླང་ཆེན་ཁ་འབབ་ཀྱི་ཆུ་སྟོད་བག་ར་གྲོག་ཤུར་ཁར་ཆགས་ཡོད། མཐོ་ཚད་ལ་ཁྲུ་བདུན་
བརྒྱ་བཞི་བཅུ་ཡོད་པའི་ཆུ་རགས་ཧ་ཅང་ཆེན་པོ་དེ་ནི་རྒྱ་གར་གཞུང་གིས་ཁུལ་དེར་གཉེར་བའི་
འཐུང་ཆུ་ཉར་ཚགས་ཀྱི་ལྟེ་བའི་ལས་འཆར་ཞིག་ཡིན་པ་དང༌། ནེ་རུས་དམིགས་བསལ་དོ་སྣང་
བྱེད་ཡུལ་ཀྱི་ལས་གཞི་ཞིག་ཀྱང་རེད། ཆུ་རགས་དེ་འཛུགས་སྐྲུན་བྱེད་པའི་དུས་ཡུན་རིང་ནེ་
རུས་ལས་ཡུལ་དེར་ལྟ་ཞིབ་བྱེད་པར་ཐེངས་བཅུ་ལྷག་འགྲོ་མྱོང་ཡོད། ནེ་རུ་ཆུ་རགས་དེར་ཡིད་
དབང་ཕྲོག་པའི་རྒྱུ་མཚན་འཕར་མ་ཞིག་ནི་ཉེ་འཁྲིས་ཀྱི་གནས་དབེན་པ་ས་ཏི་ལ་ཇི་ས་དྷན་སྐྱེད་
ཚལ་དུ་ཁོང་ལ་སྤྲོ་ཁང་ཞིག་ཡོད་པ་དེ་རེད། སྤྲོ་ཁང་དེའི་མདུན་དུ་རྡོ་གཅལ་གྱི་ལམ་ཆུང་ཞིག་
ཡོད་ཅིང༌། ལམ་ཆུང་དེའི་སྣེ་མོ་གཅིག་གཤམ་གྱི་གཙང་པོ་མཛེས་པའི་ཡུལ་དུ་ཤར་བའི་བསིལ་
ཁང་ཆུང་ཆུང་། མིང་ལ་ཤེལ་ཁང་ཞེས་བྱ་བ་ཞིག་ལ་མཐུད་ཡོད། ནེ་རུ་ས་དེར་ནམ་ཕེབས་ཀྱང་
ཤེལ་ཁང་ནང་བསིལ་རླུང་ཁྲོད་སྐུ་ལྷོད་ལྷོད་གནང་ནས་བཞུགས་པའམ། ཡང་ན་འཚམས་འདྲིར་
བཅར་བའི་སྐུ་མགྲོན་ལ་སྣེ་ལེན་གནང་ནས་བཞུགས་ཀྱི་ཡོད། ཕྱི་ལོ་༡༩༥༤ ལོར་ཁོང་དང་ཀྲའོ་
ཨེན་ལད་སྤྲོ་ཁང་དེའི་ནང་གསང་ཟོལ་མེད་པའི་གླེང་མོལ་ཉིན་ཤས་བྱས་རྗེས་རྒྱ་དཀར་ནག“ཞི་
བདེ་མཉམ་གནས་ཀྱི་རྩ་འཛིན་ལྔ”ཞེས་པའི་ཡིག་ཆ་དེ་བྱུང་བ་རེད།
ལོ་གཉིས་རྗེས་ཕྱི་ལོ་༡༩༥༦ ལོའི་ཟླ་༡༢ ཚེས་༣༡ ཉིན་ནེ་རུ་དང་ཀྲའོ་ཨེན་ལད་སླར་
པང་ལྟ་ན་སྡུག་པའི་ས་ཆ་དེར་ལྷན་འཛོམས་བྱས། དེར་ཁོ་གཉིས་ཀྱིས་གསང་བའི་གྲོས་མོལ་ཞིག་
འགོ་བཙུགས་པ་དང༌། དེ་ཉིན་དགོང་དྲོ་ཕྱི་པོ་མེ་འཁོར་ནང་ལྡི་ལིར་ཕྱིར་ལོག་བྱེད་པའི་ལམ་བར་
དུ་གྲོས་མོལ་དེའི་མཇུག་རྫོགས་པར་བྱས། གྲོས་མོལ་གྱི་ཐོག་མར་ནེ་རུས་ཁོ་རང་ཉེ་དུས་ཨ་རིར་
གཟིགས་སྐོར་ལ་ཕེབས་ནས་ཨ་རིའི་སྲིད་འཛིན་ཨད་སན་ཧའོ་ཝར་དང་མཇལ་འཕྲད་གནང་
བའི་སྐོར་གསུངས་པ་རེད། ནེ་རུས་བཀའ་མོལ་མང་པོ་གསུངས་པའི་ཁྲོད་ནས་ཁོང་གིས་ཀྲའོ་ཨེན་
ལད་ལ་ཁོང་དང་སྲིད་འཛིན་ཨད་སན་ཧའོ་ཝར་གྱིས་ཧང་གྷ་རིའི་མི་མང་གྱེན་ལངས་སྐོར་ལ་གྲོས་
བསྡུར་བྱས་པ་དང༌། ཨ་རིས་ཧང་གྷ་རི་ལ་དྲག་པོའི་དམག་གི་ཐོག་ནས་རོགས་སྐྱོར་བྱེད་འཆར་
མེད་ལུགས་བཤད་པ་རེད།
ཧང་གྷ་རིའི་སྐོར་གླེང་སློང་བྱུང་མ་ཐག་ནེ་རུ་དང་ཀྲའོ་ཨེན་ལད་གཉིས་རྩོད་པ་ཤོར་བ་
དང་། ཁོ་གཉིས་ཀྱི་རྩོད་གླེང་ལས་ཁོ་གཉིས་ཀྱིས་ཨེ་ཤི་ཡ་གླིང་ཆེན་སྤྱི་དང་ཡང་སྒོས་བོད་ཀྱི་
ལས་དབང་ལ་ཤུགས་རྐྱེན་ཆེན་པོ་ཡོད་པའི་བསམ་ཚུལ་མི་འདྲ་བ་བཟུང་ཡོད་པ་གསལ་པོར་
མངོན་པ་རེད། ཀྲའོ་ཨེན་ལད་ཀྱིས་ཧང་གྷ་རིའི་ནང་བྱུང་བའི་གནས་ཚུལ་དེ་ཚོ་ནི་སྤྱི་ཚོགས་རིང་
ལུགས་དང་མ་རྩ་རིང་ལུགས་གདོང་ཐུག་བྱུང་བའི་གྲུབ་འབྲས་ཤིག་ཡིན་པར་ངོས་འཛིན་བྱས་
ཤིང༌། ཁོང་གིས་སྤྱི་ཚོགས་རིང་ལུགས་ཀྱི་རྒྱལ་ཁབ་ཁག“གོང་འཕེལ་གྱི་ལམ་དུ་སྐྱོད་པའི་རྒྱུད་
རིམ་ཁྲོད་ལས་དོན་ཚང་མ་སྐྱོན་མེད་ཡང་དག”ཡོང་བའི་ངེས་པ་མེད་པར་ཁས་ལེན་བྱས་པ་དང་
དུས་མཚུངས་སུ་ཧང་གྷ་རིའི་གྱེན་ལངས་དེ་ནི་ཕམ་ཉེས་ཕོག་པའི“ས་བདག་དང་མ་རྩ་རིང་ལུགས་
པ་ཚོས་ནུབ་ཕྱོགས་རྒྱལ་ཁབ་ཚོའི་རྒྱབ་སྐྱོར་ལ་བརྟེན་ནས་སྲིད་དབང་མགོ་རྟིང་སློག་ཐབས་སུ་
སྤེལ་བའི་བྱེད་སྒོ་ཞིག་རེད”ཅེས་བཤད། ཕྱོགས་གཞན་དེར། ནེ་རུས་མི་རིགས་རིང་ལུགས་སམ།
རྒྱལ་ཞེན་གྱི་བསམ་བློ་ལས་གལ་ཆེ་བ་གང་ཡང་མེད་པར་ངོས་འཛིན་བྱས་པ་དང༌། “སྤྱི་ཚོགས་
རིང་ལུགས་ཀྱི་གཞི་རྟེན་དུ་མི་རིགས་རིང་ལུགས་གནས་དགོས་ཤིང་། གལ་ཏེ་འདི་ལྟར་མིན་ན་
སྤྱི་ཚོགས་རིང་ལུགས་ཉམས་ཞན་དུ་འགྲོ་རྒྱུ་རེད”ཅེས་གསུངས། ནེ་རུའི་བསམ་པར་ཧང་གྷ་རིའི་
གྱེན་ལངས་དེ“གཙོ་ཆེར་ཕྱི་རྒྱལ་གྱི་བཙན་དབང་དང༌། ཁ་གསལ་པོར་བཤད་ན་ཨུ་རུ་སུའི་བཙན་
དབང་མེད་པ་བཟོ་ཐབས་སུ་ཧང་གྷ་རིའི་རྒྱལ་ཡོངས་བཟོ་པ་དང༌། སློབ་ཕྲུག །གཞོན་སྐྱེས་བཅས་
ཀྱིས་གྱེན་ལངས་བྱས་པ་ཞིག”ཡིན་པ་དང་། (ཨུ་རུ་སུས)བཙན་པོ་དབང་ཡོད་ཀྱིས་ཧང་གྷ་རིའི་
ཐོག་ཏུ་སྤྱི་ཚོགས་རིང་ལུགས་ཀྱི་ལམ་ལུགས་བཙན་འགེལ་བྱས་པར་བརྟེན་མི་མང་ལ་མི་རིགས་
ཀྱི་རང་དབང་མེད་པ་ཆགས་པ་ཞིག་རེད། མདོ་དོན་སྙིང་པོ་ནེ་རུས“ཧང་གྷ་རིའི་མི་མང་ཕལ་ཆེ་
བས་སྤྱི་ཚོགས་རིང་ལུགས་ལ་ངོ་རྒོལ་བྱེད་ཀྱི་མེད་ཀྱང༌། ཁོ་ཚོས་རང་གི་སྲིད་གཞུང་རང་གི་མིས་
འཛིན་འདོད་བྱེད་ཀྱི་ཡོད་པ་དང༌། གནད་དོན་དེའི་ཐོག་ཁོ་ཚོར་སེམས་ཚོར་ཆེན་པོ་ཡོད”པའི་
ངོས་འཛིན་གནང་ཡོད།
ནེ་རུས་སྤྱི་ཚོགས་རིང་ལུགས་ཁ་ལ་ཁྱེར་ཏེ་དྲག་ཤུགས་སྤྱད་པར་སྐྱོན་བརྗོད་བྱས་པ་དང༌།
ཁོང་གིས་ཀྲའོ་ཨེན་ལད་ལ་གཏམ་འདི་ལྟར་སྨྲས་ཡོད་དེ།
མེ་མདའ་བརྒྱབ་ནས་མི་གསོད་པ་དཀའ་ངལ་སེལ་ཐབས་ཤིག་མ་རེད། མི་མང་ལ་རང་
དབང་མ་སྤྲད་པར་དྲག་ཤུགས་ཁོ་ནས་སྤྱི་ཚོགས་རིང་ལུགས་ཁུངས་འཁྱོལ་གྱི་རེད་དམ།
འདི་བཙན་ཤེད་ཀྱི་སྤྱི་ཚོགས་རིང་ལུགས་མ་རེད་དམ། འདི་ཚོ་དོན་དམ་གྱི་གནད་དོན་
རེད། ཧང་གྷ་རིའི་གྱེན་ལངས་ཐོག་དྲག་གནོན་བྱས་ཟིན་ནའང༌། དེ་འདྲའི་ཐབས་ལམ་ལ་
བརྟེན་ནས་ཧང་གྷ་རིའི་མི་མང་གི་སེམས་པ་འགུགས་ཐུབ་ཀྱི་མ་རེད། [ཨུ་རུ་སུས་དྲག་
ཤུགས་སྤྱད་པ་དེས]སྤྱི་ཚོགས་རིང་ལུགས་ཀྱི་རྩ་དོན་ལ་གནོད་ཡོད་པ་དང༌། ཨུ་རུ་སུའི་
གྲོགས་པོ་ཡིན་པའི་ང་ཚོ་མང་པོ་ཞིག་ལ་བློ་འཚབ་འདུག ཧང་གྷ་རིར་གང་དང་གང་བྱུང་
བ་འགྲིག་པ་རེད་ཅེས་ཤོད་ཤེས་ཐབས་མི་འདུག 
དེར་ཀྲའོ་ཨེན་ལད་ཀྱིས་མཐའ་གཅིག་ཏུ་མོས་མཐུན་མ་བྱས་པ་དང༌། ཁོང་གིས་འཚེ་མེད་ཞི་བའི་
སྒོ་ནས་གོ་བསྐོན་བློ་འགུགས་བྱེད་རྒྱུ་ཐབས་ལམ་ཡག་ཤོས་ཡིན་པར་ཁས་ལེན་བྱས་པ་དང་
དུས་མཚུངས་སུ་སྐབས་རེ་དྲག་ཤུགས་སྤྱོད་པ་ལུགས་དང་མཐུན་པ་ཡིན་ལུགས་གཏམ་འདི་ལྟར་
ཡོད། བཤད་
རེད། མི་མང་གི་སེམས་པ་འགུགས་ཐབས་སུ་ཁ་ཏ་བསླབ་བྱ་རྒྱག་དགོས། མི་མང་གིས་
སྤྱི་ཚོགས་རིང་ལུགས་ལ་དང་ལེན་བྱས་ན་མ་གཏོགས་སྤྱི་ཚོགས་རིང་ལུགས་ལ་རྒྱལ་
ཁ་འཐོབ་ཀྱི་མ་རེད། འདི་གནད་དོན་གཅིག་རེད། འོན་ཀྱང་། གསར་བརྗེར་ངོ་རྒོལ་བྱེད་
མཁན་ཚོ་ཐོག་མ་ཉིད་ནས་མི་མང་ལ་གཉའ་གནོན་གཏོང་མཁན་ཡིན་པས་ཁོ་ཚོར་ཁ་
གཏད་གཅོག་པར་དྲག་པོའི་དམག་གི་སྟོབས་ཤུགས་དགོས་ངེས་ཅན་རེད། གསར་བརྗེར་
ངོ་རྒོལ་བྱེད་མཁན་མི་མང་གི་ཁྲོད་དུ་ཡོད་སྲིད་པ་དང༌། ཁོ་ཚོ་ཕྱི་ལོགས་ནས་བཏང་སྟེ་མི་
མང་ཁྲོད་ཡིབ་ནས་བསྡད་ཡོད་སྲིད་པའང་རེད།་་་གསར་བརྗེར་རྒྱལ་ཁ་ཐོབ་པའི་རྗེས་
ལའང་ཕྱི་རྒྱལ་ནས་བཙན་འཛུལ་ཡོང་སྲིད་པ་དང༌། ནང་ནས་སྲིད་དབང་མགོ་རྟིང་སློག་
ཐབས་བྱེད་མཁན་ཡང་ཡོང་སྲིད་པས་སྤྱི་ཚོགས་རིང་ལུགས་སྲུང་སྐྱོབ་བྱེད་པར་དྲག་པོའི་
དམག་གི་སྟོབས་ཤུགས་སྔར་བཞིན་དགོས་ངེས་ཅན་རེད། དེར་བརྟེན། འདི་གཉིས་གནས་
ཚུལ་ཁག་ཁག་རེད།
དམིགས་བསལ་བོད་ཀྱི་སྐོར་ལ་ཀྲའོ་ཨེན་ལད་ཀྱིས“ང་ཚོའི[དགྲ་བོས]སྲིད་དབང་མགོ་རྟིང་སློག་
རྒྱུར་དམིགས་པའི་ལས་ཀ་རྩོམ་ཐབས་བྱེད་ཀྱི་ཡོད་ཀྱང༌། ཁོ་ཚོར་གྲུབ་འབྲས་ཐོན་གྱི་མ་རེད”ཅེས་
ཉེན་བརྡ་བཏང་བ་རེད།
རྒྱ་དཀར་ནག་གི་འགོ་ཁྲིད་གཉིས་ཀྱི་གཏམ་གླེང་གི་མཇུག་ཙམ་དུ་ཀྲའོ་ཨེན་ལད་ཀྱིས་ཆེད་
དུ་མངགས་ནས་བོད་ཀྱི་སྐོར་གླེངས་བ་རེད། ཁོང་གིས་ཀ་ལོན་སྦུག་ཏུ་བོད་པ་ཁྲི་གཅིག་ལྷག་ཡོད་
པས་གལ་ཏེ་ཏཱ་ལའི་བླ་མ་ཀ་ལོན་སྦུག་ཏུ་ཕེབས་ན་ཁོ་ཚོས་རྙོག་གྲ་བཟོས་ཏེ་ཏཱ་ལའི་བླ་མ་དེར་
བཀག་ཉར་བྱེད་རྒྱུ་ངེས་བརྟན་རེད་ཅེས་བཤད་པར། ནེ་རུས་ཧང་སང་བའི་རྣམ་འགྱུར་བསྟན་པ་
དང༌། ཀ་ལོན་སྦུག་ཏུ་བོད་པ་མང་པོ་དེ་འདྲ་ཡོད་པར་ཡིད་ཆེས་མེད། འོན་ཀྱང༌། དེ་ཚོ་ཁ་ཤས་
བོད་སྐད་ཤོད་མཁན་གྱི་འབྲས་ལྗོངས་པ་དང་བལ་པོ་ཡིན་སྲིད་པ་རེད་ཅེས་ལན་བཏབ། དེ་ལྟར་
ཡང་། ནེ་རུས་ཀ་ལོན་སྦུག་ནི“གསང་མྱུལ་གྱི་ཚང”ཡིན་པར་ཁས་བླངས་པ་དང་། དེར་ས་གནས་
མི་མང་ལས་གསང་མྱུལ་མང་བ་ཡོད་སྲིད་པ་རེད་ཅེས་གསུངས། དེ་དུས་ནེ་རུས་ཀ་ལོན་སྦུག་ཏུ་
རྒྱ་ནག་དམར་ཤོག་ཚོགས་པའི་བོད་ཀྱི་ལས་དོན་ཨུ་ཡོན་ལྷན་ཁང་གིས་བཏང་བའི་རྒྱ་མི་དམར་
པོའི་གསང་མྱུལ་ཡང་ཡོད་པ་གསལ་པོ་མཁྱེན་གྱི་ཡོད་ངེས་རེད།
ནེ་རུས་གལ་ཏེ་ཀ་ལོན་སྦུག་གི་བོད་པས་རྙོག་གྲ་བསླངས་ན་རྒྱ་གར་གཞུང་གིས་དེ་
མུར་བལྟས་ནས་མ་བསྡད་པར་དགོས་ངེས་ཀྱི་བྱ་སྤྱོད་སྤེལ་རྒྱུ་ཡིན་ཞེས་འགན་ལེན་གནང་བ་
དང་། གལ་ཏེ་ཀྲའོ་ཨེན་ལད་ཀྱིས་རྙོག་གྲ་གང་དང་གང་ཡོང་རྒྱུར་སེམས་ཁྲལ་བྱེད་ཀྱི་ཡོད་པ་ཞིབ་
ཕྲ་བཤད་ཐུབ་ན་རྒྱ་གར་གཞུང་གིས་དེ་ཚོ་སྔོན་འགོག་བྱེད་རྒྱུའི་ཐབས་ཤེས་བྱེད་ཀྱི་ཡིན་ཞེས་
གསུངས་པར། ཀྲའོ་ཨེན་ལད་ཁ་དིག་ལྕེ་རེངས་སུ་གྱུར་ཏེ་ལན་འདི་ལྟར་བཏབ།
ཀ་ལོན་སྦུག་གི་གནས་སྟངས་ཧ་ཅང་རྙོང་འཛིང་ཆེན་པོ་ཡིན་པས་དམིགས་བསལ་གནས་
ཚུལ་གང་དང་གང་ཡོང་སྲིད་པ་ངས་ཤོད་ཐུབ་ས་མ་རེད། འོན་ཀྱང་། གནས་ཚུལ་གཉིས་
ཡོང་སྲིད་པ་རེད། ༡༽་ང་ཚོས་གནད་དོན་འདི་ཏཱ་ལའི་བླ་མ་དང་མཉམ་དུ་དོ་དོ་ནན་ནན་
གྱིས་གྲོས་བསྡུར་བྱས་ཟིན་པས་ད་ལྟ་ཁོང་གིས་གཤམ་འོག་གི་དཔོན་རིགས་དང་འདིའི་
ཐོག་གྲོས་བསྡུར་གནང་གི་རེད། གཅིག་བྱས་ན་ཁ་རྩོད་དང་ཕན་ཚུན་ལབ་གླེང་ཏོག་ཙམ་
ལས་གནས་ཚུལ་གང་ཡང་མ་ལྷག་པར་ཏཱ་ལའི་བླ་མ་བདེ་བར་ལྷ་སར་ཕྱིར་ལོག་གནང་སྲིད་
པ་རེད། ཡང་མིན་ན། ༢༽ ཀ་ལོན་སྦུག་ཏུ་ཏཱ་ལའི་བླ་མ་བཀག་ཉར་བྱེད་རྒྱུའི་ཐབས་ཤེས་
གཏོང་སྲིད་པ་རེད། དོན་དངོས་ཐོག་ས་གནས་དེའི་མི་མང་གིས“ཏཱ་ལའི་བླ་མ་ཕྱིར་ཕེབས་
མ་འཇུག”ཅེས་པའི་འབོད་ཚིག་སྒྲོག་བཞིན་ཡོད།
ཀྲའོ་ཨེན་ལད་ཀྱིས་གནས་ཚུལ་དེ་འདྲའི་རིགས་བྱུང་ན་རྒྱ་གར་གཞུང་གིས“ཐེ་ཇུས་བྱས་ནས་དེ་
ཚོ་བཀག་འགོག"བྱེད་དགོས་ཞེས་བཤད།
དེར་སྲིད་བློན་ནེ་རུས་ཁས་ལེན་བྱས་རྗེས་ཀྲའོ་ཨེན་ལད་ཀྱིས་ཕྱི་ལོ་༡༩༥༧ ལོའི་ཟླ་༡
ཚེས་༡ ཉིན་ཏཱ་ལའི་བླ་མ་དང་འཛོམས་དུས་ཐེངས་གསུམ་པ་ཞིག་བཟོས་པ་དང༌། དེ་དུས་ཁོང་
གིས་གཞི་ནས་ཏཱ་ལའི་བླ་མས་ཁམས་ཁུལ་གྱི་དཀའ་ངལ་སྐོར་ལ་དྲིས་པའི་དྲི་བར་ལན་འདི་ལྟར་
བཏབ་པ་རེད། “ཤིའི་ཁམས་ས་ཁུལ་གཉིས་སུ་དབྱེ་བ་འབྱེད་ཆོག་སྟེ། ས་ཁུལ་གཅིག་གིས་བཅོས་
བསྒྱུར་གྱི་རེ་བ་བཏོན་པས་དེར་བཅོས་བསྒྱུར་ལག་བསྟར་བྱས་པ་རེད། ས་ཁུལ་དེ་ཚོར་ངོ་ལོག་
ཟིང་འཁྲུག་བྱུང་མེད། ས་ཁུལ་གཞན་དེ་ལི་ཐང་སོགས་རེད། ས་ཁུལ་དེ་ཚོར་བཅོས་བསྒྱུར་བྱས་
མེད། འོན་ཀྱང༌། མགོ་མ་འཚོས་མཁན་ཁ་ཤས་ཀྱིས་ཟིང་ཆ་བསླངས་ནས་ང་ཚོའི་དམག་དཔུང་
གཅིག་གི་མཐའ་བསྐོར་བ་དང་། ང་ཚོའི་ལས་བྱེད་དང་དམག་མི་ཉིན་མང་པོའི་རིང་ལྟོགས་བཀག་
བཏང་བས་ང་ཚོས་དམག་དཔུང་དེ་སྐྱོབ་ཆེད་མཁའ་ཐོག་ནས་ཁོ་ཚོར་ཟས་རིགས་གཡུག་པར་
མཁའ་དམག་བཏང་བ་ཡིན། དེ་རྗེས་ཕྱོགས་གཉིས་དབར་དམག་འཁྲུག་ཤོར་བ་དང༌། ད་ལྟ་ང་
ཚོས་ས་གནས་སུ་རྗེས་འཇུག་ལས་དོན་སྒྲུབ་པར་མི་བཏང་ཟིན།” ཀྲའོ་ཨེན་ལད་ཀྱི་འགྲེལ་
བཤད་དང་དོན་དངོས་མཐུན་གྱི་མེད། ཁོང་གིས་རྒྱ་མིའི་མཁའ་དམག་གིས་ཁམས་ཁུལ་དུ་ཟས་
རིགས་ཙམ་མ་ཟད་འབར་མདེལ་ཡང་གཡུགས་ཡོད་པའི་དོན་དངོས་ཟུར་ཙམ་ཡང་བཤད་མེད།
ཏཱ་ལའི་བླ་མ་དང་ཐུག་འཕྲད་དེ་བྱས་ཟིན་རྗེས་ཀྲའོ་ཨེན་ལད་དང་སྲིད་བློན་ནེ་རུ་ཡང་བསྐྱར་
གྲོས་མོལ་ལན་གཅིག་བྱས། དེ་ཉིན་ཕྱི་དྲོ་ནེ་རུས་རྒྱ་ནག་ཏུ་བཅའ་སྡོད་རྒྱ་གར་གཞུང་ཚབ་དང༌།
འབྲས་ལྗོངས་སུ་བཅའ་སྡོད་རྒྱ་གར་གཞུང་གི་ཆབ་སྲིད་ལས་དོན་སྐུ་ཚབ། རྒྱ་གར་ཕྱི་སྲིད་དྲུང་ཆེ་
བཅས་ལ་ཁོང་དང་ཀྲའོ་ཨེན་ལད་དབར་གྱི་གྲོས་མོལ་སྙིང་དོན་གསལ་བའི་ཡིག་ཆ་ཞིག་བསྐུར་བ་
དང༌། ཁོ་ཚོར་ཡིག་ཆ་དེ་གསང་བ་དམ་པོར་ཉར་དགོས་པའི་བཀའ་བཏང་བ་རེད།
ཕྱི་ཟླ་༡ ཚེས་༢ ཉིན་ནེ་རུས་ལྡི་ལི་གསར་པའི་གནམ་ཐང་ནས་ཀྲའོ་ཨེན་ལད་ལ་ཕེབས་
སྐྱེལ་ཞུས། སྐབས་དེའི་འདྲ་པར་ཞིག་ནང་རྒྱ་དཀར་ནག་གི་འགོ་ཁྲིད་རྣམ་གཉིས་ཕན་ཚུན་བརྩེ་
སེམས་འཁོལ་པོས་འཐམས་ནས་ཡོད་པའི་རྣམ་པ་གསལ་ཡང༌། ཞིབ་མོར་བལྟས་ན་འདྲ་པར་དེའི་
ནང་ནེ་རུས་ཀྲའོ་ཨེན་ལད་ལ་འཐམས་ནས་ཡོད་པ་དང་། ནེ་རུའི་བཞིན་རས་ལས་བཅོས་མིན་གྱི་
སྤྲོ་སྣང་ཞིག་མངོན་ཡང་། ཀྲའོ་ཨེན་ལད་ཀྱིས་དོགས་མི་བདེ་བའི་འཛུམ་མདངས་སྟོན་བཞིན་ཡོད།
གང་ལྟར་ཀྲའོ་ཨེན་ལད་ཀྱིས་རྒྱ་གར་ནང་རྒྱལ་དོན་འཚམས་གཟིགས་སུ་ཡོང་སྟེ་བོད་ཀྱི་གྲོགས་
མགོན་ཡོང་སྲིད་པའི་རྒྱལ་ཁབ་གཅིག་པུ་དེའི་བློ་ཁ་བསྒྱུར་བ་དང༌། བོད་པར་ཕྱི་རྒྱལ་གང་གིའང་
དམག་དོན་རོགས་སྐྱོར་འཐོབ་ཐབས་མེད་པ་བཟོས་པ་རེད། འགོ་ཁྲིད་གཉིས་ཀྱི་རྒྱབ་ལྗོངས་སུ་
དགུང་ལོ་བཅོ་བརྒྱད་ལ་སོན་པའི་པཎ་ཆེན་རིན་པོ་ཆེས་བཞིན་རས་ནག་པོ་དང༌། སྤྱན་ཟུང་ཐང་ལ་
གཟིགས་ནས་བཞུགས་ཡོད། འདྲ་པར་དེའི་ནང་ཏཱ་ལའི་བླ་མ་མེད་ཅིང༌། དེས་ཨེ་ཤི་ཡ་གླིང་ཆེན་
གྱི་སྟོབས་ཆེན་རྒྱལ་ཁབ་དེ་གཉིས་ཀྱི་གསང་བའི་ཉོ་ཚོང་ནང་བོད་ཧ་ལམ་རིན་གོང་སྤོར་གཅོག་
བྱེད་ཆས་ཤིག་ཡིན་པའི་གསང་བརྡ་གཏོང་གི་ཡོད་པ་ལྟ་བུར་སྣང༌།
དམིགས་ཡུལ་ཚང་མ་ལེགས་གྲུབ་བྱུང་མཚམས་ཀྲའོ་ཨེན་ལད་པེ་ཅིང་དུ་ཕྱིར་ལོག་བྱས།
ཕྱི་ལོ་༡༩༥༧ ལོའི་ཟླ་༡ ཚེས་༢ ཉིན་ཏེ། ནེ་རུས་ཀྲའོ་ཨེན་ལད་ལ་ཕེབས་སྐྱེལ་ཞུས་པའི་
ཉིན་དེར་ཁོང་གིས་ཏཱ་ལའི་བླ་མ་དང་མཇལ་འཕྲད་གནང༌། དེ་དུས་ཏཱ་ལའི་བླ་མས་ནེ་རུ་དང་ཀྲའོ་
ཨེན་ལད་གཉིས་ཀྱིས་ས་ཏི་ལ་ཇི་ས་དྷན་སྐྱེད་ཚལ་དང་། དེ་ནས་ལྡི་ལིར་ཕྱིར་ལོག་བྱེད་པའི་
ལམ་བར་དུ་མེ་འཁོར་ནང་གསང་བའི་གྲོས་མོལ་གནང་བའི་སྐོར་མཁྱེན་གྱི་མེད། ཚོགས་འདུ་དེ་
ཚོའི་སྐབས་ཀྲའོ་ཨེན་ལད་ཀྱིས་ནེ་རུར་རྒྱ་ནག་གཞུང་གིས་རྒྱ་དཀར་ནག་གི་རྩོད་གཞི་ཅན་གྱི་ས་
མཚམས“མེག་མོ་ཧན་ས་ཐིག”ལ་ཁས་ལེན་བྱེད་རྒྱུ་ཡིན་ཞེས་བཤད་ནས་ནེ་རུའི་མིག་སྔར་ཡིད་
དབང་འཕྲོག་པའི་འབུལ་བ་ཞིག་བཤམས་པ་རེད། ཀྲའོ་ཨེན་ལད་ཀྱི་སྐད་ཆ་ཇི་མ་ཇི་བཞིན་གཤམ་
གསལ་ལྟར་རོ།
མེག་མོ་ཧན་ས་ཐིག་སྐོར་དེ་སྔོན་ང་ཚོས་རྩ་བ་ནས་ཤེས་ཀྱི་མེད། ཉེ་དུས་གཞི་ནས་ཤེས་
རྟོགས་བྱུང༌། རྒྱ་ནག་གི་དེ་སྔའི་དམག་ཤེད་ཅན་གྱི་མི་སྣ་དང་གོ་མིན་ཏང་གི་སྲིད་གཞུང་
གིས་ཏན་ཏན་ཤེས་ཀྱི་ཡོད་ངེས་རེད། [བར་མའི་སྲིད་བློནJ ཡུ་ནུའུ་ཡིས་སྐུ་ཉིད་ལ་ང་ཚོས་
གནད་དོན་འདིའི་ཐོག་ཞིབ་འཇུག་བྱས་པའི་སྐོར་གསུངས་ཡོད་སྲིད། སྤྱིར་ང་ཚོས་ས་ཐིག་
དེར་ངོས་ལེན་རྩ་བ་ནས་བྱས་མེད་ཀྱང༌། དེ་ནི་དབྱིན་ཇི་དང་བོད་པའི་དབར་གྱི་གསང་བའི་
ཆིངས་ཡིག་ཅིག་ཡིན་པ་དང༌། སིམ་ལའི་ལྷན་ཚོགས་སྐབས་གསལ་བསྒྲགས་སྤེལ་ཟིན་
པར་བརྟེན་ས་ཐིག་དེ་གཏན་ལ་ཕབ་པའི་དོན་དངོས་ཤིག་ཡིན་པས་ང་ཚོས་དེར་ཁས་ལེན་
བྱེད་དགོས་ངེས་རེད། འོན་ཀྱང་དུས་ད་ལྟ་བར་ང་ཚོས་བོད་གཞུང་ལ་དེའི་སྐོར་གྲོས་འདྲི་
བྱས་མེད། ཆེས་ཉེ་དུས་བོད་ཀྱི་སྐོར་ལ་བཞག་པའི་གྲོས་མཐུན་ནང་བོད་པས་ང་ཚོར་ས་
ཐིག་དེར་ངོས་ལེན་མི་བྱེད་པའི་རེ་བ་བཏོན་པ་རེད། འོན་ཀྱང༌། ང་ཚོས་ཁོ་ཚོར་གནད་དོན་
འདི་གནས་སྐབས་རིང་ཟུར་དུ་འཇོག་གི་ཡིན་ཞེས་བཤད་པ་ཡིན། འོན་ཀྱང༌། ད་ལྟ་ང་
ཚོས་ཐབས་ཤེས་བཏང་སྟེ་བོད་པས་ས་ཐིག་དེར་ཁས་ལེན་ཡོང་བ་བྱེད་དགོས་རེད་བསམ་
གྱི་འདུག་་་་གནད་དོན་འདི་ཏཱ་ལའི་བླ་མ་ལྷ་སར་ཕྱིར་ལོག་གནང་རྗེས་ཐག་གཅོད་ཡོང་གི་
རེད། དེར་བརྟེན། སྤྱིར་གནད་དོན་འདི་ད་དུང་ཐག་ཆོད་མེད་པ་དང་ང་ཚོར་དྲང་བདེན་བྱུང་
མེད་ཀྱང་། ང་ཚོས་ས་ཐིག་དེར་ཁས་ལེན་པ་ལས་ཐབས་བཟང་བ་གཞན་མི་འདུག་བསམ་
གྱི་འདུག
འདི་ལྟར་ཀྲའོ་ཨེན་ལད་ཀྱིས་ཏཱ་ལའི་བླ་མ་ལྷ་སར་ཕྱིར་ལོག་གནང་མ་གནང་དང་རྒྱ་ནག་གིས་རྒྱ་
གར་ལ་མངའ་ཁོངས་ས་ཆའི་གནད་དོན་ཐོག་བསམ་ཤེས་བྱེད་མི་བྱེད་འབྲེལ་བ་བཟོས་པ་རེད།
སྔར་ནས་ཡོད་པའི་རྒྱ་དཀར་ནག་གི་མཐའ་མཚམས་རྩོད་རྙོག་དེ་སེལ་བར་མེག་མོ་ཧན་ས་
འགག་རྩར་ཐུག་ཡོད། བོད་དང་རྒྱ་གར་དབྱིན་ཇིའི་སྲིད་གཞུང་དབར་བཞག་པའི་ཕྱི་ལོ་༡༩༡༤
ལོའི་སིམ་ལའི་ཆིངས་ཡིག་ནང་བོད་དང་རྒྱ་གར་དབར་གྱི་ས་མཚམས་ས་ཐིག་དེ་ལ་གཏན་
འབེབས་བྱས་ཡོད་ཅིང་། དེ་ཕྱི་ལོ་༡༩༡༤ ལོ་ནས་ཕྱི་ལོ་༡༩༥༡ ལོ་བར་བོད་དོན་དངོས་ཐོག་
རང་བཙན་དུ་གནས་རིང་བོད་དང་རྒྱ་གར་གྱི་ས་མཚམས་ཡིན་པ་དང་། དེས་རྒྱལ་ཁབ་དེ་གཉིས་
དབར་ཞི་བདེ་ཡུན་གནས་ཡོང་བ་བྱས་ཡོད། འོན་ཀྱང་། རྒྱ་མིས་བོད་ལ་བཙན་འཛུལ་བྱས་རྗེས་
ས་མཚམས་དེ་སླར་ཡང་རྩོད་གཞིར་གྱུར་ཅིང༌། རྒྱ་མིས་རྩོད་གཞི་ཅན་གྱི་ས་ཁུལ་དེ་རྒྱ་ཁོངས་
ཡིན་ཞེས་སྐད་ཤུགས་ཆེན་པོས་ཤོད་འགོ་བཙུགས་པ་དང༌། རྒྱ་གར་དང་དྲག་པོའི་དམག་གི་
སྟོབས་ཤུགས་ཆེ་བའི་རྒྱ་ནག་གཉིས་ཐད་ཀར་ས་འབྲེལ་དུ་གྱུར་ཏེ་རྒྱ་གར་སེམས་ཁྲལ་སྐྱེ་གཞིའི་
གནས་སྟངས་ཤིག་ནང་ཚུད་པ་རེད། གལ་ཏེ་རྒྱ་ནག་གིས་མེག་མོ་ཧན་ས་ཐིག་ལ་ཁས་ལེན་བྱས་
ན་རྒྱ་གར་ལ་བོད་པའི་ས་ཁྱོན་ཆེན་པོ་ཞིག་བར་ཆོད་ས་ཁུལ་དུ་འཐོབ་རྒྱུ་ཡིན་པས་ནེ་རུས་རྒྱ་
ནག་གཞུང་གིས་ས་ཐིག་དེར་ཁས་ལེན་རྒྱུའི་རེ་བ་བྱེད་ཀྱི་ཡོད་པ་ཀྲའོ་ཨེན་ལད་ཀྱིས་གསལ་
པོར་ཤེས་ཀྱི་ཡོད།
ཉམས་མྱོང་ཕུན་སུམ་ཚོགས་པོ་ལྡན་པའི་ཆབ་སྲིད་པ་ཞིག་ཡིན་པའི་ནེ་རུས་ཀྲའོ་ཨེན་ལད་
ཀྱི་སྐད་ཆའི་གོ་དོན་རྟོགས་པ་དང༌། བོད་ལ་གནོད་འཚེ་ཕོག་གི་ཡོད་ནའང་ཀྲའོ་ཨེན་ལད་ཀྱི་འདོད་
པར་བསྟུན་ན་རྒྱ་གར་ལ་ཁེ་ཕན་ཡོད་པ་འཕྲལ་དུ་ཤེས་ཏེ་ཁོང་གིས་ལན་འདི་ལྟར་བཏབ། “བོད་
དང་འབྲེལ་བའི་གནད་དོན་ཐོག་རྒྱ་ནག་གཞུང་དང་འབྲེལ་བ་བྱེད་རྒྱུ་ང་ཚོའི་སྲིད་ཇུས་ཡིན་པ་
དང༌། བོད་སྐོར་གྱི་ཆིངས་ཡིག་དེའང་རྒྱ་ནག་གཞུང་དང་མཉམ་དུ་བཞག་པ་རེད། བོད་ང་ཚོའི་
ཁྱིམ་མཚེས་ཤིག་ཡིན་པའི་ཆ་ནས་བོད་ནང་གང་བྱུང་བར་ང་ཚོས་དོ་སྣང་བྱེད་རྒྱུ་ཤོད་མི་དགོས་
པ་རེད། འོན་ཀྱང༌། དེ་ཚོར་ང་ཚོས་ཐེ་ཇུས་བྱེད་འདོད་མེད།"།
གནད་དོན་དེའི་ཐོག་ཏཱ་ལའི་བླ་མར་བཀའ་མོལ་གསུང་དབང་གང་ཡང་བྱུང་མེད། དུས་
མཚམས་དེར་བོད་རང་སྐྱོང་ལྗོངས་གྲ་སྒྲིག་ཨུ་ཡོན་ལྷན་ཁང་ལྷ་སར་བཙུགས་ནས་ཟླ་བ་དྲུག་
འགྲོ་གི་ཡོད། ཕྱི་ཟླ་བཅུ་གཅིག་པའི་ནང་ཏཱ་ལའི་བླ་མས་སྲིད་བློན་ནེ་རུར་བོད་རང་སྐྱོང་ལྗོངས་
གྲ་སྒྲིག་ཨུ་ཡོན་ལྷན་ཁང་གསར་འཛུགས་མ་བྱས་སྔོན་ནས་རྒྱ་ནག་གཞུང་གིས་བོད་གཞུང་ཕྱི་
སྲིད་ལས་ཁུངས་བོད་ཀྱི་ལས་དོན་ཨུ་ཡོན་ལྷན་ཁང་དང་ཟླ་སྒྲིལ་བཏང་བ་དང་། ད་ལྟ་ལྷ་སའི་བོད་
གཞུང་དང༌། གཞིས་ཀ་རྩེའི་པཎ་ཆེན་ནང་མ་སྒང༌། ཆབ་མདོ་བཅིངས་འགྲོལ་ཨུ་ཡོན་ལྷན་ཁང་ཚང་
མས་བོད་རང་སྐྱོང་ལྗོངས་གྲ་སྒྲིག་ཨུ་ཡོན་ལྷན་ཁང་གི་བཀའ་བཀོད་ལ་ཉན་དགོས་ཀྱི་ཡོད་པས་
བོད་གཞུང་ལ་བོད་ཀྱི་ཕྱི་སྲིད་ལས་དོན་གྱི་དབང་ཆ་གང་ཡང་མེད་ཅེས་སྙན་སེང་ཞུས་ཟིན་པ་རེད།
དེ་རྗེས་ཀྱི་ལོ་ཤས་རིང་སྲིད་བློན་ནེ་རུས་རྒྱ་གར་གྱི་གསར་འགྱུར་བརྒྱུད་ལམ་ཁག་ཐོག་“རྒྱ་
ནག་ལ་ངོ་རྒོལ་གྱི་དྲིལ་བསྒྲགས”དང་། བོད་པའི་གྱེན་ལངས་སྐོར་གྱི་གནས་ཚུལ་སྤེལ་མི་ཆོག་
པའི་བཀག་རྒྱ་བཀྲམ་པར་བརྟེན་འཛམ་གླིང་ཕྱི་ལོགས་ཀྱིས་བོད་པའི་དཀའ་སྡུག་སྐོར་ཤེས་
རྟོགས་མ་བྱུང་བར་ལུས། དེ་དུས་ཨ་རིས་གསང་བའི་སྒོ་ནས་ཁམས་པའི་འཇབ་དམག་ལ་རོགས་
སྐྱོར་ཏོག་ཙམ་བྱེད་ཀྱི་ཡོད་པས་རྒྱལ་སྤྱིའི་སྡིངས་ཆའི་ཐོག་ཏུ་ཨ་རི་ཁ་རོག་འདུག་དགོས་བྱུང་བ་
དང༌། ཨུ་རུ་སུའི་ཆེད་ལས་པས་རྒྱ་མིར་རོགས་སྐྱོར་བྱས་ཏེ་བོད་ནང་གི་གནམ་ཐང་ཐོག་མ་སྟེ།
འདམ་གཞུང་གནམ་ཐང་གསར་བཟོ་བྱེད་སྐབས་ཆུ་བཞི་སྒང་དྲུག་གི་འཇབ་དམག་གིས་གནམ་ཐང་
དེར་འཇབ་རྒོལ་བྱས་ཀྱང༌། ཨུ་རུ་སུ་རྒྱ་ནག་གི་མཐུན་ཕྱོགས་རྒྱལ་ཁབ་ཅིག་ཡིན་པའི་ཆ་ནས་ཁ་
ཁར་བསྡད་པ་རེད།
ཕྱི་ལོ་༡༩༥༧ ལོའི་ཟླ་༡ ཚེས་༢༢ ཉིན་ཏཱ་ལའི་བླ་མ་ཀ་ལོན་སྦུག་ཏུ་ཆིབས་བསྒྱུར་གནང་
བ་དང༌། ཕྱི་ཟླ་༡ ཚེས་༢༨ ཉིན་པཎ་ཆེན་རིན་པོ་ཆེ་གནམ་གྲུར་ཞུགས་ཏེ་ཐད་ཀར་གཞིས་ཀ་རྩེར་
ཕེབས་པ་རེད།
ཀ་ལོན་སྦུག་ཏུ་ཏཱ་ལའི་བླ་མས་འབྲུག་གི་ཁང་པའི་ནང་བཞུགས་པ་རེད། ཁང་པ་དེའི་ནང་མི་ལོ་
བཅུ་ཕྲག་ཁ་ཤས་གོང་དུ་ཏཱ་ལའི་བླ་མ་སྐུ་གོང་མ་སྐུ་ཕྲེང་བཅུ་གསུམ་པ་རྒྱ་མིའི་བཙན་འཛུལ་ལས་
ཡུལ་བྱོལ་དུ་ཕེབས་སྐབས་བཞུགས་ཤག་གནང་མྱོང་ཡོད། ཀ་ལོན་སྦུག་ཏུ་བཞུགས་རིང་ཏཱ་ལའི་
བླ་མ་དང༌། བོད་གཞུང་བཀའ་བློན་ལྷན་རྒྱས། སྐུའི་གཅེན་པོ་རྒྱལ་ལོ་དོན་གྲུབ་དང་སྟག་མཚེར་
རིན་པོ་ཆེ་རྣམ་གཉིས། ད་དུང་རྩིས་དཔོན་ཟུར་པ་ཞྭ་སྒབ་པ་སོགས་དེར་ཡོད་བོད་པ་སྐྱབས་བཅོལ་
བ་ཁག་གཅིག་ལྷན་འཛོམས་ཀྱིས་ཏཱ་ལའི་བླ་མས་གོམ་སྟབས་རྗེས་མ་གང་གནང་དགོས་མིན་ཐོག་
གོ་བསྡུར་གནང་།
ཞྭ་སྒབ་པས་ཏཱ་ལའི་བླ་མར་རྒྱ་མི་དམར་པོས་ཁམས་དང་ཨ་མདོའི་ནང་དགོན་སྡེར་གཏོར་
བཤིག་བཏང་བ་དང་མི་མང་གི་རྒྱུ་ནོར་བཙན་འཕྲོག་བྱས་པར་སྐྱོན་བརྗོད་ཀྱི་སྙན་ཞུ་ཞིག་ཕུལ་
བ་དང༌། ཏཱ་ལའི་བླ་མས་རྒྱ་གར་དུ་བཞུགས་ཏེ་བོད་རང་བཙན་ལ་རྒྱལ་སྤྱིའི་རྒྱབ་སྐྱོར་སྐུལ་སློང་
གནང་རྒྱུའི་གསོལ་བ་བཏབ་པ་རེད། རྒྱལ་ལོ་དོན་གྲུབ་ཀྱིས་ཨ་རིས་བོད་པའི་རྩ་དོན་ལ་རྒྱབ་སྐྱོར་
བྱེད་རྒྱུའི་ཁས་ལེན་ཡོད་ལུགས་སྙན་སེང་ཞུས་པར་བཀའ་བློན་ང་ཕོད་ཀྱིས་རང་སར་ཨ་རིས་བོད་
ལ་ཁས་བླངས་པ་དེ་དོན་དམ་པའི་རྒྱབ་སྐྱོར་ཞིག་མིན་པས་བློས་འགེལ་ཐབས་མེད་ཅེས་གསུངས།
དེ་རྗེས་ཁོང་གིས་དུས་དཔགས་བབ་བསྟུན་བྱས་ཏེ་གཅིག་པུར་སྔོན་ལ་ལྷ་སར་ཕྱིར་ལོག་བྱས་པ་
དང་། དུས་ཕྱིས་ཀྱི་བྱུང་བ་རིམ་པས་ང་ཕོད་ཀྱི་བསམ་ཚུལ་ནོར་མེད་པ་ར་སྤྲོད་བྱས་ཡོད་དེ། ཨ་
རིས་བོད་ལ་རྒྱབ་སྐྱོར་ཚད་གཞི་ངེས་ཅན་ཞིག་ལས་བྱས་མེད།
བོད་ལ་ཕྱིར་ལོག་གནང་དགོས་མིན་ཐུགས་ཐག་མ་ཆོད་པར་བརྟེན་ཏཱ་ལའི་བླ་མས་གནས་
ཆུང་ཆོས་སྐྱོང་ལ་ལུང་ཞུ་གནང་བས་གནས་ཆུང་གིས“ཕྱིར་ལོག”ཅེས་པའི་བཀའ་ལུང་ཕེབས།
འབྲས་ལྗོངས་བརྒྱུད་ལྷ་སར་ཕྱིར་ལོག་གནང་བའི་ལམ་བར་དུ་སྣ་ཐོད་ལར་གངས་ཆེན་པོ་བབ་སྟེ་
ཕེབས་ལམ་འགགས་པར་བརྟེན་སྒང་ཏོག་ཏུ་ཟླ་གཅིག་རིང་ངང་སྒུག་གནང་ནས་བཞུགས་དགོས་
བྱུང་བ་རེད། དུས་ཡུན་དེའི་རིང་རྒྱ་ནག་གཞུང་ཚབ་ཁང་གི་ལས་བྱེད་ཀྱིས་ཏཱ་ལའི་བླ་མར་ཡང་
ནས་བསྐྱར་དུ་བོད་ལ་ཕྱིར་ལོག་གནང་དགོས་པའི་གནོན་ཤུགས་སྤྲད་པ་རེད།
ཕྱི་ལོ་༡༩༥༧ ལོའི་ཟླ་༢ ཚེས་༡༡ ཉིན་རྒྱ་གར་དུ་བཅའ་སྡོད་རྒྱ་ནག་གཞུང་ཚབ་ཕན་ཙི་
རླིས་ཀྱིས་ཀྲུང་གུང་ཀྲུང་དབྱང་ལ་ཏཱ་ལའི་བླ་མ་ཕྱི་ཟླ་༢ ཚེས་༡༤ ཉིན་སྒང་ཏོག་ནས་ཆིབས་ཐོན་
གནང་རྒྱུ་དང༌། ཕྱི་ཉིན་ས་མཚམས་རྒལ་རྒྱུ་རེད། ལམ་བར་དུ་ཆོས་ཕྱོགས་ཀྱི་བྱེད་སྒོའི་ཆེད་ཞག་
ཚུགས་ཐེངས་འགའ་གནང་རྗེས་ཕྱི་ཟླ་གསུམ་པའི་ཟླ་དཀྱིལ་དུ་ལྷ་སར་འབྱོར་རྒྱུ་ཡིན་པའི་སྙན་ཞུ་
ཞིག་ཕུལ་བ་རེད། ཁོང་གི་སྙན་ཞུ་དེའི་ནང་རྒྱ་ནག་གཞུང་གི་མིག་སྔར་ལྷགས་པའི་ཚབས་ཆེའི་
དཀའ་གནད་མང་པོ་སྟར་ཆགས་སུ་གསལ་ཡོད་དེ།
ཉེ་དུས་ཏཱ་ལའི་བླ་མས་ཡང་ནས་བསྐྱར་དུ་ང་ཚོས་བོད་ནང་སྤེལ་བའི་ལས་དོན་ལ་བསམ་
འཆར་མང་པོ་དང༌། ཤིའི་ཁམས་ཁུལ་གྱི་གནད་དོན་ཐོག་ཡི་མ་རང་བའི་བཀའ་མོལ་གསུང་
གི་འདུག །ཁོང་གིས་རྒྱ་གར་དུ་བྲོས་བྱོལ་ལ་སླེབས་པའི་བོད་པ་ཚོར་གདུང་སེམས་མཉམ་
སྐྱེད་དང་ཐུགས་ཁུར་གནང་བས་མ་ཚད། ད་དུང་ཀླུ་ཁང་བའི་བསམ་ཚུལ་ལ་ཆ་འཇོག་
ཆེན་པོ་གནང་གི་འདུག །མི་ཁ་ཤས་ཀྱིས་ད་དུང་ཏཱ་ལའི་བླ་མས་གང་མགྱོགས་ཀླུ་ཁང་བའི་
གོ་གནས་བསྐྱར་གསོ་གནང་སྲིད་པ་རེད་ཅེས་ཤོད་ཀྱི་འདུག
ཏཱ་ལའི་བླ་མས་བོད་མི་མང་ལ་བདེ་སྡུག་ཞུ་ཡུལ་མེད་པ་དང་ཁོ་ཚོའི་བདེ་སྡུག་ལ་སུས་ཀྱང་
བདག་སྤྲོད་བྱེད་མཁན་མེད་སྟབས་ཁོང་ཉིད་བོད་དུ་ཕྱིར་ལོག་གནང་བའི་ལམ་བར་དུ་ཁོང་
གིས་ཆོས་ཕྱོགས་ཀྱི་བྱེད་སྒོའི་ཐོག་ལ་བོད་མི་མང་གི་བདེ་སྡུག་ལ་རྒྱུས་མངའ་ལོན་ཐབས་
གནང་གི་ཡིན་ཞེས་གསུངས་པ་དང༌། ཁོང་ཉིད་ལྷ་སར་འབྱོར་རྗེས་རྒྱ་ནག་གཞུང་གི་སྐུ་ཚབ་
ཀྲང་ཅིང་ཝུའུ་ཡིས་ཁོང་ལ་བཀའ་བཀྱོན་གནང་ནའང་འདྲ། ཉེས་རྡུང་བཏང་ནའང་འདྲ་གང་
ལྟར་ཁོང་གིས་བོད་མི་མང་གི་བདེ་སྡུག་ཚང་མ་ཁོང་ལ་ཞུ་རྒྱུ་ཡིན་པ་དང་། ད་དུང་ཁོང་གིས་
ཤིའི་ཁམས་ཀྱི་མི་མང་ལ་སེམས་གསོ་གཏོང་བར་སྐུ་ཚབ་ཚོགས་པ་ཞིག་གཏོང་རྒྱུའི
གཞི་འདུག །དོན་དངོས་ཐོག་ཤིའི་ཁམས་ཁུལ་གྱི་མི་མང་གིས་ཁོང་གི་ཞལ་ལ་ཉན་རྒྱུ་ཡིན་
མིན་དང་། ད་དུང“གཅིག་ཏུ་བསྒྲིལ་བའི་བོད་ཆེན་པོའི་རང་སྐྱོང་ལྗོངས”ཤིག་འཛུགས་རྒྱུའི་
བསམ་ཚུལ་ལ་ཁོ་ཚོར་འདོད་པ་ཡོད་མེད་ཤེས་རྟོགས་བྱེད་པར་ཁོང་སྐུ་ངོ་མ་ཤིའི་ཁམས་སུ་
ཕེབས་འདོད་གནང་གི་འདུག
ཏཱ་ལའི་བླ་མས་ད་ལྟ་བོད་ནང་བོད་པ་རང་གིས་འཛུགས་སྐྲུན་བྱེད་པའི་ནུས་པ་མེད་པར་
བརྟེན། རྒྱ་ནག་ལ་མ་བརྟེན་ཐབས་མེད་རེད། འོན་ཀྱང༌། འཛུགས་སྐྲུན་ལེགས་གྲུབ་བྱུང་
མཚམས་བོད་དང་རྒྱ་ནག་དབར་གྱི་འབྲེལ་བ་ཨུ་རུ་སུ་དང་དེའི་འོག་གི་མནའ་མཐུན་རྒྱལ་
ཁབ་བཅུ་དྲུག་དབར་གྱི་འབྲེལ་བ་དང་ཆ་འདྲར་བྱས་ཏེ་བོད་ལ་རྒྱལ་ཁབ་ཀྱི་གནས་བབས་
ཡོད་དགོས་པའི་ངོས་འཛིན་གནང་གི་འདུག
ཁོང་ལ་ད་དུང་ང་ཚོ་རྒྱ་མིས་སྤྱིར་བོད་ཀྱི་དགོན་སྡེ་ཁག་ནང་འགྱེད་རྒྱག་པ་དང་ཁ་བཏགས་
འབུལ་བ་སོགས་བྱས་ཏེ་ཕྱི་ཚུལ་དུ་ཆོས་ལུགས་ལ་གུས་བརྩི་ཡོད་པའི་རྣམ་པ་བསྟན་ཡང་།
ང་ཚོས་གདིང་གཞི་ནས་ཆོས་ལ་ཁས་ལེན་གྱི་མེད་པར་བརྟེན་ཉིན་རེའི་འཚོ་བའི་ཁྲོད་དུ་
ཆོས་ལུགས་དར་སྤེལ་གཏོང་རྒྱུའི་ཚབ་ཏུ་དེའི་ཕན་ནུས་མ་ཤེས་པར་མཐོང་ཆུང་བྱེད་ཀྱི་
ཡོད་པའི་དགོངས་ཚུལ་འདུག
རྒྱ་ནག་གི་གཞུང་ཚབ་ཕན་ཙི་རླིས་ཀྱི་སྙན་ཞུ་དེས་གང་གསལ་པོར་སྟོན་གྱི་ཡོད་དམ་ཞེ་ན། ལོ་
ཟླ་དེ་ཚོའི་རིང་སྤྱིར་ཏཱ་ལའི་བླ་མར་གོ་གནས་མཐོ་པོ་ཡོད་པར་སྣང་ཡང༌། དོན་དངོས་ཐོག་བོད་
དང་འབྲེལ་བའི་གནད་དོན་ཡོད་དོ་ཅོག་ཐོག་ཁོང་གིས་བོད་སྡོད་རྒྱ་ནག་གཞུང་གི་སྐུ་ཚབ་ཀྲང་
ཅིང་ཝུའུ་ཡི་བཀའ་བཀོད་ལ་གསན་དགོས་པ་དང༌། ཏཱ་ལའི་བླ་མའི་དགོངས་ཚུལ་ལ་ཀྲང་ཅིང་
ཝུའུ་ཡིས་རྩ་བ་ནས་ཉན་འཇོག་བྱེད་ཀྱི་མེད་པ་གསལ་པོ་རེད། སྙན་ཞུ་དེས་ད་དུང་ཏཱ་ལའི་བླ་མའི་
བོད་གཞུང་གིས་ཁམས་ཁུལ་གྱི་གྱེན་ལངས་པ་ཚོར་དངོས་སུ་རྒྱབ་སྐྱོར་གྱི་ལས་རིགས་བརྩམས་
མེད་ཀྱང༌། ཏཱ་ལའི་བླ་མས་ཁོ་ཚོའི་བདེ་སྡུག་རྒྱ་ནག་གཞུང་ལ་ཞུ་གཏུག་གནང་འདོད་ཡོད་པའང་
གསལ་པོ་རེད།
ཕྱི་ཟླ་གཉིས་པའི་ཟླ་དཀྱིལ་དུ་ཏཱ་ལའི་བླ་མས་ལྗིད་ཏིག་ཏིག་གི་སེམས་ཁམས་དང་བཅས་ལྷ་
སར་ཞལ་གཟིགས་བཞིན་ཆིབས་ཁ་བསྒྱུར། དེ་དུས་ཏཱ་ལའི་བླ་མའི་སྐུ་འཁོར་ཧ་ཅང་ཉུང་དུ་སོང་
ཡོད། རྒྱུ་མཚན་ནི་པཎ་ཆེན་རིན་པོ་ཆེ་མཁའ་ཐོག་ནས་གཞིས་ཀ་རྩེར་ཕྱིར་ལོག་གནང་ཟིན་པ་
དང་། སྐུའི་གཅེན་པོ་བློ་བཟང་བསམ་གཏན་གྱིས་རྒྱ་གར་དུ་བཞུགས་རྒྱུའི་ཐུགས་ཐག་བཅད་པ་
རེད། ད་དུང་བོད་གཞུང་གིས་སྔ་མོའི་ལམ་སྲོལ་ལྟར་ཏཱ་ལའི་བླ་མ་རྒྱ་གར་ནས་བོད་དུ་ཕྱིར་ལོག་
གནང་སྐྱོང་ཡོང་བའི་སྐྱབས་འཇུག་ཞུ་མཁན་དུ་བཀའ་བློན་གཡུ་ཐོག་ལྷ་ས་ནས་ཆེད་དུ་མངགས་
ཏེ་བཏང་ཡང༌། རྒྱ་གར་དུ་སླེབས་རྗེས་ཁོང་གིས་ཏཱ་ལའི་བླ་མར་བོད་ནང་གནས་སྟངས་ཛ་དྲག་
ཡིན་པ་དང༌། ཏཱ་ལའི་བླ་མས་རྒྱ་གར་ནང་སྐྱབས་བཅོལ་ཞུས་ཏེ་བཞུགས་དགོས་པའི་ནན་སྐུལ་
གནང་བས་མ་ཚད། ད་དུང་ཁོང་རང་ཉིད་རྒྱ་གར་དུ་སྡོད་རྒྱུའི་སེམས་ཐག་བཅད། ཏཱ་ལའི་བླ་མར་
འདམ་ཀ་གཞན་མེད་པའི་གནས་སྟངས་འོག་ཁོང་གིས་སྔོན་གྱི་འཆར་གཞི་ལྟར་བོད་དུ་ཕྱིར་ལོག་
གནང་རྒྱུ་ལས་ཐབས་ཟད། ཕྱི་ལོ་༡༩༥༧ ལོའི་ཟླ་༢ཚེས་༢༥ཉིན་ཁོང་གྲོ་མོར་ཞབས་སོར་བདེ་
བར་འཁོད།
དུས་མཚམས་དེར་རྒྱལ་ལོ་དོན་གྲུབ་ཀྱི་འབད་བརྩོན་ལ་ཁོང་གིས་རེ་བ་བྱས་པའི་གྲུབ་འབྲས་
ཐོན་འགོ་ཚུགས་པ་རེད། ཨ་རིའི་གསང་བའི་ལས་ཁུངས་ཀྱི་གོ་ལ་ཤར་མཐའི་སྡེ་ཚན་གྱིས་བོད་
ཀྱི་ཆེད་དོན་ཚོགས་ཆུང་ཞིག་གསར་འཛུགས་བྱས་པ་དང༌། རྒྱལ་ལོ་དོན་གྲུབ་ཀྱི་དྲུང་དུ་སྐུ་ཚབ་
ཅིག་བཏང་སྟེ་ཨ་རིའི་གཞུང་གིས་བོད་པ་ཁག་གཅིག་ལ་གསང་མྱུལ་གྱི་སྦྱོང་བརྡར་སྤྲོད་རྒྱུའི་ཞལ་
བཞེས་ཡོད་པས་རྒྱལ་ལོ་དོན་གྲུབ་ཀྱིས་འོས་མི་དྲག་འདེམས་བྱེད་དགོས་པའི་རེ་བ་ཞུས་པ་རེད།
ཀ་ལོན་སྦུག་ཏུ་རྒྱ་རྒོལ་གྱི་ལས་དོན་ནང་ཞུགས་འདུན་ཆེ་བའི་ཁམས་པ་ན་གཞོན་ཧ་ཅང་མང་པོ་
ཡོད་ཅིང༌། རྒྱལ་ལོ་དོན་གྲུབ་ཀྱིས་ཁོ་ཚོའི་ཁྲོད་ནས་རང་ལོ་ཉེར་དྲུག་ལ་སོན་པའི་རྒྱ་རྡོ་ཚང་དབང་
འདུས་དང་རང་ལོ་ཉེར་ལྔར་སོན་པའི་ཨ་ཐར་ནོར་བུ་ཚུད་པའི་བོད་མི་དྲུག་འདེམས་སྒྲུག་བྱས་ཏེ་
ཁོ་ཚོ་སྦྱོང་བརྡར་བྱེད་ཡུལ་དམག་སྒར་ཕྱོགས་སུ་བསྐྱལ་བ་རེད།
ལྷ་སའི་ནུབ་ཕྱོགས་གྲོང་མཐར་ཆགས་པའི་སྟོད་ལུང་བདེ་ཆེན་རྫོང་དུ་བོད་ལྗོངས་དམག་
ཁུལ་ཁང་གི་ཆབ་སྲིད་ཨུ་ཡོན་དམག་དཔོན་ཐན་ཀྭན་སན་དང་བོད་མི་དམར་ཤོག་པ་ཕུན་ཚོགས་
དབང་རྒྱལ་གཉིས་ཏཱ་ལའི་བླ་མ་བསྒུགས་ནས་བསྡད་ཡོད་པ་དང༌། ཏཱ་ལའི་བླ་མ་སྐུ་འཁོར་དང་
བཅས་པ་དེར་འབྱོར་རྗེས་ཐན་ཀྭན་སན་གྱིས་ཏཱ་ལའི་བླ་མར་འབྲི་ཆུའི་ཤར་ཕྱོགས་ཀྱི་ཟིང་འཁྲུག་
འབྲི་ཆུའི་ནུབ་ཕྱོགས་སུ་ཁྱབ་བཞིན་འདུག་པས་ཁོང་གིས་རྒྱལ་བ་ཀརྨ་པ་སྐུ་ཕྲེང་བཅུ་དྲུག་པ་
དང་སྙན་གྲགས་ཆེ་བའི་བླ་ཆེན་གཞན་ཁག་གཅིག་ཁམས་ཁུལ་དུ་མི་མང་ལ་དྲག་པོའི་གྱེན་ལོག་
མཚམས་འཇོག་དགོས་པའི་ཁ་ཏ་བསླབ་བྱ་རྒྱག་པར་གཏོང་རོགས་ཞེས་རེ་བ་ཞུས་པ་རེད།

༣ མཚོ་སྔོན་གྱི་ཆག་སྒོ།

༄༅། །མཚོ་སྔོན་པོ་ནི་མཚོ་བོད་མཐོ་སྒང་གི་བྱང་ཤར་ཕྱོགས་སུ་མཐོ་ཚད་རྒྱ་མཚོའི་ངོས་ནས་
ཁྲུ་ཆིག་ཁྲིའི་སར་ཆགས་པའི་གངས་ཀྱི་ཞྭ་དཀར་གྱོན་འདྲའི་རི་མཐོན་པོ་མང་པོས་མཐའ་བསྐོར་
བའི་སྔོན་པོ་གཡུ་འདྲའི་མཚོ་ཞིག་རེད། སོག་སྐད་དུ་མཚོ་དེར་ཁོ་ཁོ་ནོར(ངུར་པ་མཚོ)ཟེར་བ་
དང༌། རྒྱ་སྐད་དུ་ཆིང་ཧེ་འབོད་ཅིང་ད་ལྟའི་ཆིང་ཧེ་ཞིང་ཆེན་ནམ་མཚོ་སྔོན་ཞིང་ཆེན་གྱི་མིང་མཚོ་
དེར་བལྟོས་ནས་ཐོགས་པའོ། །
རྒྱ་ནག་ལྕགས་རི་རིང་པོའི་ཕྱི་རོལ་དུ་ཆགས་པའི་མཚོ་སྔོན་པོ་ལོ་སྟོང་ཕྲག་མང་པོའི་རིང་
རྒྱ་མིའི་རིག་གཞུང་གི་ཁྱབ་ཁོངས་འོག་ཚུད་མེད་ཅིང༌། ཕྱི་ལོའི་དུས་རབས་བཅུ་བདུན་པའི་གོང་
དུ་མཚོ་སྔོན་ཁུལ་གྱི་ཁྱོན་བསྡོམས་མི་འབོར་གྱི་བརྒྱ་ཆ་བརྒྱད་ཅུ་ནས་དགུ་བཅུ་བར་ཚང་མ་བོད་
པ་རེད།འོན་ཀྱང༌། ཕྱི་ལོ་༡༩༥༠ ལོ་སྟེ། རྒྱ་ནག་མི་དམངས་སྤྱི་མཐུན་རྒྱལ་ཁབ་གསར་འཛུགས་
བྱས་ཟིན་མ་ཐག་གི་མཚམས་སུ་གཙོ་ཆེར་ཁུལ་དེར་རྒྱ་མི་མང་པོ་གནས་སྤོ་བྱས་པར་བརྟེན་བོད་
པའི་མི་འབོར་གྱི་བརྒྱ་ཆ་དེ་ཧ་ལམ་༢༩ ཡས་མས་སུ་ཆག་ཡོད། དེ་ལྟར་ཡང༌། བོད་རིགས་
འཛིན་སྐྱོང་ཁུལ་དུ་དབྱེ་བ་ཕྱེ་བའི་ས་ཁུལ་གྱིས་ད་དུང་ཡང་མཚོ་སྔོན་ཞིང་ཆེན་གྱི་ཁྱོན་བསྡོམས་
ས་ཁྱོན་གྱི་བརྒྱ་ཆ་༩༧ ལྷག་ཟིན་ཡོད། ས་ཁུལ་དེ་ཚོ་ནི་མཚོ་ལྷོ་དང༌། རྨ་ལྷོ། མཚོ་བྱང༌། མགོ་
ལོག ཡུལ་ཤུལ་བོད་རིགས་རང་སྐྱོང་ཁུལ་དང་མཚོ་ནུབ་སོག་རིགས་བོད་རིགས་རང་སྐྱོང་
ཁུལ་བཅས་རེད། མཚོ་སྔོན་ཞིང་ཆེན་གྱི་ས་ཁྱོན་ཕལ་ཆེ་བ་དེ་སྔ་བོད་ཀྱི་བྱང་ཤར་ཕྱོགས་ཀྱི་
ཨ་མདོ་ཁུལ(གཞན་རྣམས་མདོ་སྟོད་དམ། ཁམས་རེད)ཡིན་ཞིང་། ཁུལ་དེའི་ཡུལ་མི་མང་ཆེ་བ་
འབྲོག་པ་ཡིན་པ་དང༌། ཁོ་ཚོས་བོད་ཀྱི་ཡུལ་སྐད་ཨམ་སྐད་ཤོད་ཀྱི་ཡོད། ཕྱི་ལོ་༡༩༥༨ ལོ་
བར་རྒྱུན་མ་ཆད་པར་གནས་པའི་སྲོལ་རྒྱུན་སྤྱི་ཚོགས་ཀྱི་ལམ་ལུགས་ནང་ཨ་མདོར་ཆེ་ཆུང་སྣ་
ཚོགས་པའི་ཚོ་པ་བརྒྱ་ཕྲག་ཁ་ཤས་ཡོད་ཅིང༌། ཚོ་པ་རེར་འགོ་པ་རེ་ཡོད་པ་ཕ་ཤུལ་བུས་འཛིན་
གྱི་ཡོད། ཚོ་པ་རེར་རང་རང་གི་དམག་དཔུང་དང༌། ཆོས་སྡེ། ཁྲིམས་སྲོལ་ཡོད་པ་དང་། དེ་ཚོས་
མི་རབས་མང་པོའི་རིང་སྐབས་སྐབས་སུ་རྩྭ་སའི་བདག་དབང་གཞིར་བཞག་སྟེ་ཕན་ཚུན་འཁྲུག་
རྩོད་བརྒྱབ་ཡོད་པ་དང་། དེ་ལ་བརྟེན་ནས་ཕན་ཚུན་གྱི་དགྲ་གཉེན་དང་འགལ་ཟླའི་འདུ་ཤེས་ལ་
འགྱུར་ལྡོག་བྱུང་ཡོད།
ཕྱི་ལོའི་དུས་རབས་ཉི་ཤུ་པའི་དུས་དཀྱིལ་དུ་ལོ་རྒྱུས་ལ་འགྱུར་ལྡོག་ཧ་ཅང་མྱུར་པོ་འགྲོ་
བཞིན་ཡོད་པ་དང༌། འགྱུར་ལྡོག་གི་ཡོ་ལང་ནང་ཚུད་པའི་རྒྱ་ནག་གིས་ཐག་རིང་ལུང་ཁུག་གི་མི་
དེ་ཚོའང་ཙོག་པུར་བཞག་མེད། ཕྱི་ལོ་༡༩༤༩ ལོའི་རྗེས་ཙམ་ལ་རྒྱ་ནག་དམར་གཞུང་གིས་ཆབ་
སྲིད་བཙོན་པ་སྟོང་ཕྲག་མང་པོ་མཚོ་སྔོན་ཞིང་ཆེན་ནང་“ངལ་རྩོལ་བསྒྱུར་བཀོད”བྱེད་པར་བཏང་
སྟེ་ཞིང་ཆེན་དེ་རྒྱ་ནག་གི་གཅིག་བསྡུས་བཙོན་རར་བེད་སྤྱོད་གཏོང་འགོ་བཙུགས་པ་དང༌། དུས་
ཡུན་དེའི་རིང་ས་སྐྱེས་རྡོ་སྐྱེས་ཀྱི་ཡུལ་མི་ཚོས་རྒྱ་མིའི་ལག་ཏུ་དམར་གསོད་དང་མུ་གེའི་གོད་
ཆག་མྱོང་དགོས་བྱུང་བ་རེད། ཕྱི་ལོ་༢༠༠༠ ལོར་འགྲེམས་སྤེལ་བྱས་པའི་རྒྱ་ནག་གཞུང་གི་
གཞི་གྲངས་ལྟར་ན། ཕྱི་ལོ་༡༩༥༠ ལོར་མཚོ་སྔོན་ཞིང་ཆེན་དུ་བོད་པའི་ཁྱོན་བསྡོམས་མི་འབོར་
༤༣༤༥༣༥ ཡོད་པ་ནས་ཕྱི་ལོ་༡༩༥༧ ལོར་༥༡༣༤༡༥ ལ་འཕར་སྣོན་བྱུང་ཡོད་ཀྱང༌། ཕྱི་
ལོ་༡༩༦༣ ལོར་བོད་པའི་ཁྱོན་བསྡོམས་མི་འབོར་༤༠༨༡༣༢ ལ་མངོན་གསལ་དོད་པོས་ཉུང་
དུ་སོང་ཡོད། ཕྱོགས་གཞན་ཞིག་ནས་བཤད་ན། ཕྱི་ལོ་༡༩༥༧ ལོ་ནས་ཕྱི་ལོ་༡༩༦༣ ལོ་བར་
མཚོ་སྔོན་ཞིང་ཆེན་གྱི་བོད་པའི་ཁྱོན་བསྡོམས་མི་འབོར་བརྒྱ་ཆ་༢༠་༥ ཡིས་ཉུང་དུ་སོང་ཡོད་
པས་རྩིས་བརྒྱབ་ན་དུས་ཡུན་དེའི་རིང་ལོ་རེར་ཆ་སྙོམས་བོད་པ་མི་གྲངས་༡༧༥༤༧ ཉུང་དུ་
སོང་ནས་མཐའ་མཇུག་ཕྱི་ལོ་༡༩༥༠ ལོའི་བོད་པའི་མི་འབོར་ལས་མི་གྲངས་༢༦༤༠༣ གྱིས་
ཉུང་བ་ཆགས་ཡོད། རྒྱ་ནག་དམར་གཞུང་གིས་སྔ་ནས་ད་བར“གཉའ་གནོན་ཕོག་པའི་བོད་མི་
མང་ལ་བཅིངས་འགྲོལ”བཏང་བ་ཡིན་ཞེས་བཤད་དང་ཤོད་མུས་ཡིན་ཡང༌། གྲངས་འབོར་འདི་
ཚོས་རྒྱ་ནག་གཞུང་གི་རྫུན་རྐུབ་བརྟོལ་ཡོད། བྱས་ན་མཚོ་སྔོན་ཞིང་ཆེན་ནང་ཡང་སྙིང་གང་བྱུང་
བ་རེད་དམ།
ཕ་ཡུལ་མཚོ་སྔོན་ནས་ཡིན་པའི་བོད་པ་སུ་ལ་བཅར་འདྲི་བྱས་ཀྱང༌། ཁོ་ཚོ་ཚང་མའི་སྐད་
ཆའི་ནང་ལྡོག་ཏུ་མེད་པར་ཕྱི་ལོ་༡༩༥༨ ལོ་ཐོན་ཡོང་གི་འདུག །དེ་ནི་མཆོངས་སྐྱོད་ཆེན་པོ་ལག་
བསྟར་བྱས་པའི་ལོ་དེ་ཡིན་ཡང་། བོད་པར་མཚོ་སྔོན་དམར་ཤོག་ཚོགས་པའི་དྲུང་ཡིག་ཀའོ་
ཕེང་གིས་བཀའ་བཏང་བའི“ངོ་ལོག་ཟིང་འཁྲུག་ཞོད་འཇགས་སུ་གཏོང་བའི”ལས་འགུལ་གདུག་
རྩུབ་ཅན་དེ་དེ་ལས་ཀྱང་དཀའ་སྡུག་ཆེ་བ་བྱུང་ཡོད། རྗེས་སུ་ཁག་འདོགས་བྱས་ཏེ་ཀའོ་ཕེང་ལ་
ཁྲིམས་ཆད་བཅད་ཀྱང༌། དོན་དངོས་ཐོག་དེ་དུས་ཁོང་གིས་བྱས་པའི་ལས་ཀ་ཚང་མ་མའོ་ཙེ་ཏུང་
གི་བཀའ་གསུང་ཅི་སྒྲུབ་བྱས་པ་ཤ་སྟག་རེད།
ཕྱི་ལོ་༡༩༥༨ ལོའི་ཟླ་བ་བཞི་པའི་ནང་རྒྱ་ནག་དམར་གཞུང་གིས་གཙོ་ཆེར་ཞིང་ལས་ས་ཁུལ་
ཡིན་པའི་མཚོ་སྔོན་ཤར་ཕྱོགས་ཀྱི་ཡ་རྫི་ས་ལར་རང་སྐྱོང་རྫོང་གི་བོད་རིགས་དང་ས་ལར་
རིགས་མི་མང་གི་གྱེན་ལངས་ཐོག་རྡུང་རྡེག་ཚ་ནན་བཏང་བ་དེ་ནས་བཟུང་རྒྱ་ནག་དམར་ཤོག་
ཚོགས་པའི་མི་རིགས་སྲིད་བྱུས་ལ་བཀྲ་མི་ཤིས་པའི་འགྱུར་ལྡོག་འགྲོ་འགོ་ཚུགས་པ་རེད། སྤྱིར་
མི་མང་གི་གྱེན་ལངས་དེ་སྐབས་དེར་རྒྱ་ནག་དམར་གཞུང་གིས“གསར་བརྗེར་ངོ་རྒོལ་གྱི་དྲག་
པོའི་གྱེན་ལོག”ཅེས་མིང་བཏགས་པའི་ས་གནས་རང་བཞིན་གྱི་གྱེན་ལངས་མང་པོ་བྱུང་བའི་
ཁྲོད་ནས་གཅིག་ཡིན་ཡང་། རྒྱ་མིས་དེའི་ཐོག་ཡ་ང་སྙིང་རྗེ་མེད་པའི་དྲག་གནོན་བྱས་པ་དེ་རྒྱ་
ནག་ཁྱོན་ཡོངས་སུ་གྲངས་ཉུང་མི་རིགས་ཀྱི་འགོག་རྒོལ་ལ་ཁ་གཏད་ཇི་ལྟར་གཅོག་དགོས་པའི་
མིག་དཔེ་ལྟ་ས་ཞིག་ཏུ་གྱུར་པ་རེད། དེར་བརྟེན། ཕྱི་ལོ་༡༩༥༨ ལོའི“ཡ་རྫིའི་དོན་རྐྱེན”དེ་ཕྱི་
ལོ་༡༩༥༩ ལོའི“ལྷ་སའི་དོན་རྐྱེན”གྱི་སྔོན་བརྡ་ལྟ་བུར་ཞིབ་འཇུག་བྱེད་རིན་ཡོད། གྱེན་ལངས་
དེ་དང་འབྲེལ་བའི་གཤམ་གསལ་བྱུང་བ་ཚང་མ་རྒྱ་མི་དམར་པོའི་གཞུང་འབྲེལ་ཡིག་ཆར་གཞི་
བཅོལ་བ་ཡིན་ཞིང༌། དེ་ཚོའི་ཁྲོད་ནས་ཡིག་ཆ་ཁ་ཤས་ད་དུང་ཡང་རྒྱ་ནག་གཞུང་གིས་གསང་
བར་ཉར་ནས་བཞག་ཡོད།
ཡ་རྫི་རྫོང་ནི་ཆོས་ལུགས་ཁ་ཆེ་ཡིན་པའི་ས་ལར་རིགས་གཙོ་བོར་བྱས་པའི་མི་རིགས་སྣ་
མང་འཛོམས་པའི་ས་ཁུལ་ཞིག་ཡིན་ཡང་། རྫོང་དེའི་ནང་བོད་པ་དང༌། སོག་པོ། རྒྱ་མི། ད་དུང་ཧུའེ་
རིགས་དང༌། བའོ་ཨན་རིགས། ཏུང་ཞང་རིགས་སོགས་ཀྱང་ཡོད། སྐབས་དེའི་མཚོ་སྔོན་ཞིང་ཆེན་
ནང་ཡ་རྫི་རྫོང་ནི“རྨང་གཞི”ཅུང་ཡག་པོ་ཡོད་པའི་རྫོང་གི་ཁོངས་སུ་གཏོགས་པ་དང༌། དེར་རྫོང་
རིམ་པའི་སྲིད་དབང་ཆེས་ཐོག་མར་གསར་འཛུགས་བྱས་པ་རེད། ཕྱི་ལོ་༡༩༥༢ ལོའི་མཚམས་སུ་
བོད་པའི་མི་འབོར་མང་ཤོས་ཡོད་པའི་ཤང་བཞི་ཕུད། ཤང་ལྷག་མ་བདུན་ཚང་མའི་ནང་རྒྱ་ནག་
གཞུང་གིས་ས་ཞིང་བཅོས་བསྒྱུར་བྱས་ཟིན་པ་རེད། ཡ་རྫི་ས་ལར་རིགས་རང་སྐྱོང་རྫོང་སྲིད་གཞུང་
ཕྱི་ལོ་༡༩༥༤ ལོར་གསར་འཛུགས་བྱས།
ཕྱི་ལོ་༡༩༥༥ ལོའི་དབྱར་དུས་མའོ་ཙེ་ཏུང་གིས་རྒྱ་ནག་དམར་ཤོག་ཚོགས་པའི་པེ་ཅིང་
དམག་སྤྱི་ཁང་ཀྲུང་ནན་ཧེ་རུ་ལོ་རྒྱུས་རང་བཞིན་གྱི་གཏམ་བཤད་ཅིག་བྱས་ནས་རྒྱ་ནག་གཞུང་
གི་སྲིད་བྱུས་གཡོན་ཕྱོགས་སུ་འགྲོ་རྒྱུའི་བརྡ་བཏང་བ་དང༌། ཞིང་ལས་ས་ཁུལ་ཐུན་མོང་ཅན་དུ་
སྒྱུར་བའི་ལས་འགུལ་སྔར་ལས་ཇེ་མགྱོགས་སུ་གཏོང་དགོས་པའི་དགོས་འདུན་བཏོན་པ་རེད།
དེ་ནི་མའོ་ཙེ་ཏུང་གིས“གྲོང་གསེབ་ཁུལ་དུ་སྤྱི་ཚོགས་བསྒྱུར་བཀོད་ཀྱི་ཚ་རླབས་གོང་དུ་འཕྱུར་
ལ་ཉེ་བའི་སྐབས་སུ་བློ་མཐུན་ཁག་གཅིག་གིས་བུད་མེད་རྐང་རིལ་མ་དང་འདྲ་བར་ཁྱ་རེ་ཁྱོ་རེ་
བྱས་ནས་འགྲོ་གི་འདུག”ཅེས་ཁ་རྡུང་བཏང་བའི་གྲགས་ཆེ་བའི་གཏམ་བཤད་དེ་རེད། མའོ་ཙེ་
ཏུང་གི་གཏམ་བཤད་ཉན་མཁན་ཁྲོད་དུ་ཡོད་པའི་མཚོ་སྔོན་ཞིང་ཆེན་དམར་ཤོག་ཚོགས་པའི་
དྲུང་ཡིག་ཀའོ་ཕེང་གིས་འཕྲལ་མ་ཉིད་དུ་པེ་ཅིང་ནས་མཚོ་སྔོན་ཞིང་ཆེན་ནང་སྤྱི་ཚོགས་རིང་
ལུགས་ཀྱི་ལམ་དུ་ཞུགས་པའི་ལས་འགུལ་དེ་སྤེལ་བར་སོང་བ་དང༌། ཁོང་གིས་མཚོ་སྔོན་ཞིང
ཆེན་ནང་ཐུན་མོང་ཅན་དུ་སྒྱུར་བའི་ལས་འགུལ་གང་མགྱོགས་སྤེལ་དགོས་པའི་བཀོད་ཁྱབ་རབ་
དང་རིམ་པ་གཅིག་མཇུག་གཉིས་མཐུད་ཀྱིས་སྤེལ་བ་རེད། ཧ་ལམ་མཚན་གཅིག་གི་དུས་ཡུན་
ནང་ཡ་རྫི་རྫོང་སྲིད་གཞུང་གིས་རྫོང་དེའི་ཞིང་པའི་ཁྱོན་བསྡོམས་མི་འབོར་གྱི་བརྒྱ་ཆ་༩༠ ལྷག་
མཉམ་ལས་ཁང་ནང་བཅུག་པ་རེད། ལས་འགུལ་དེ་ཇི་ཙམ་བྲེལ་འཚུབ་ཀྱིས་སྤེལ་ཡང༌། དེར་མི་
མང་གི་གྱེན་ལངས་བྱུང་མེད།
དེ་འདྲའི་གནས་སྐབས་སུ་པེ་ཅིང་སྲིད་གཞུང་གིས་སྤྱི་ཚོགས་རིང་ལུགས་ཀྱི་བསྒྱུར་བཀོད་
སྔར་ལས་ལྷག་པ་སྤེལ་འགོ་བཙུགས་པ་དང༌། ཕྱི་ལོ་༡༩༥༥ ལོའི་ཟླ་བ་བཅུ་པའི་ནང་ཀྲུང་གུང་
ཀྲུང་དབྱང་གིས“ཞིང་ལས་ཐུན་མོང་ཅན་དུ་སྒྱུར་རྒྱུའི་གནད་དོན་ཐག་གཅོད་བྱེད་ཕྱོགས་ཀྱི་གྲོས་
དོན་ཆོད་ཡིག”ལ་བཀའ་འཁྲོལ་སྤྲད་པ་རེད། ཡིག་ཆ་དེའི་ནང་ཕྱི་ལོ་༡༩༥༨ ལོའི་དཔྱིད་ཀའི་
སྔོན་དུ་རྒྱལ་ཡོངས་ཕལ་ཆེ་བར་གཞི་རིམ་ཞིང་ལས་ཐོན་སྐྱེད་མཉམ་ལས་ཁང་བཙུགས་ཟིན་
པ་བྱས་ཏེ་སྤྱི་ཚོགས་རིང་ལུགས་ཀྱི་ཐུན་མོང་ཅན་དུ་སྒྱུར་བའི་ལས་གཞི་ཕྱེད་ཀ་ཙམ་གྲུབ་ཟིན་
དགོས་པའི་གཏན་འབེབས་བྱས་ཡོད།
དྲག་ཤུགས་ཀྱིས་ས་ཞིང་བཅོས་བསྒྱུར་བྱས་པ་དང་བཙན་ཤེད་ཀྱིས་མཉམ་ལས་ཅན་དུ་
བསྒྱུར་བར་བརྟེན་སི་ཁྲོན་ཞིང་ཆེན་ནང་བོད་རིགས་མི་མང་གི་དྲག་པོའི་གྱེན་ལངས་བྱུང་བས་ས་
གནས་འཐབ་ཕྱོགས་གཅིག་གྱུར་གྱི་མཐོ་རིམ་འགོ་ཁྲིད་ཁ་ཤས་བློ་མ་བདེ་བ་བྱུང་སྟེ་གོང་རིམ་ལ་
བསམ་ཚུལ་ཤོད་དགོས་བྱུང་བ་རེད།
དཔེར་ན། ཕྱི་ལོ་༡༩༥༦ ལོའི་ཟླ་བ་དྲུག་པའི་ནང་མཚོ་སྔོན་ཞིང་ཆེན་གྱི་འགོ་འཛིན་གཞོན་
པ༑ ནང་པའི་མཁས་པ་ཆེན་པོ་དགེ་བཤེས་ཤེས་རབ་རྒྱ་མཚོས་རྒྱལ་ཡོངས་མི་དམངས་འཐུས་
མིའི་ཚོགས་ཆེན་ཐེངས་དང་པོའི་ཐོག་གཏམ་བཤད་གནང་ནས་རྒྱ་ནག་དམར་ཤོག་ཚོགས་
པས་་མཉམ་ལས་ཅན་དུ་སྒྱུར་བའི་ཚ་རླབས་ཁྲོད་གྲངས་ཉུང་མི་རིགས་ཀྱི་དམིགས་བསལ་ཁྱད་
ཆོས་ལ་མཐོང་ཆེན་བྱེད”དགོས་པའི་རེ་སྐུལ་ཞུས་པ་དང༌། ཕྱི་ལོ་༡༩༥༧ ལོའི་ཟླ་བ་བདུན་པའི་
ནང་ཁོང་གིས་སླར་ཡང་རྒྱ་ནག་དམར་ཤོག་ཚོགས་པས“བོད་རིགས་ས་ཁུལ་གྱི་དམིགས་
ཁྱད་ཆོས་ལ་མཐོང་ཆེན་བྱས་ཏེ་སྤྱི་ཚོགས་བཅོས་བསྒྱུར་གྱི་ལས་གཞི་རྣམས་དོགས་ཟོན་ཆེན་
པོས་ལག་བསྟར་བྱེད་དགོས”པའི་རེ་བ་བཏོན་པ་རེད། ཁོང་གིས་ད་དུང“བོད་པའི་ཁྲོད་དུ་ཚོད་
ལྟའི་ངོ་བོར་གཉེར་བའི་འབྲོག་ལས་མཉམ་ལས་ཁང་དེ་ཚོ་དེ་བས་གུ་ཡངས་བྱེད་དགོས་པ་ལས་
ཚ་ནན་གཏན་ནས་བྱེད་མི་ཉན”པ་དང་། བོད་པའི“དགོན་སྡེ་དང་གྲྭ་བཙུན་གྱིས་སྲིད་གཞུང་ལ་སྤྲོད་
དགོས་པའི་ཞིང་འབྲོག་ལས་ཀྱི་ཁྲལ་འབབ་ཉུང་དུ་གཏོང་དགོས”པའི་བསམ་འཆར་བཏོན་པ་རེད།
འོན་ཀྱང༌། རྒྱལ་ཡོངས་སུ་མཉམ་ལས་ཅན་དུ་སྒྱུར་བའི་རླུང་འཚུབ་དྲག་ཏུ་འཕྱུར་བའི་སྐབས་དེར་
དགེ་བཤེས་ཤེས་རབ་རྒྱ་མཚོའི་བསམ་འཆར་ལ་ཉན་མཁན་གཅིག་ཀྱང་མ་བྱུང་བ་དང༌། དེ་ཚོར་
དགོས་ངེས་ཀྱི་ཕན་ཐོགས་ཏིལ་འབྲུ་ཙམ་ཡང་བྱུང་མེད།
མཆོངས་སྐྱོད་ཆེན་པོ་དང་གཡས་ཕྱོགས་པར་རྒོལ་བའི་ལས་འགུལ་གཉིས་ལས་མཆེད་པའི་
འཇིགས་སྣང་གཞིར་བཞག་སྟེ་མཚོ་སྔོན་ཞིང་ཆེན་གྱི་འགོ་ཁྲིད་ཚོས“དམངས་གཙོའི་གསར་བརྗེ་
དང་སྤྱི་ཚོགས་རིང་ལུགས་ཀྱི་གསར་བརྗེ་དུས་གཅིག་ལ་མཐར་སྐྱེལ་རྒྱུའི”ཐག་བཅད་པ་དང༌།
སྤྱི་ཚོགས་རིང་ལུགས་ཀྱི་གསར་བརྗེ་ཇི་ལྟར་བྱེད་མི་བྱེད་གལ་ཆེན་པོ་མ་ཡིན་པར“གསར་བརྗེ་
མཐར་ཕྱིན་པ་བྱེད་ཐུབ་ན་ཐབས་ལམ་གང་བེད་སྤྱད་ཀྱང་ཁྱད་པར་མེད”པའི་ངོས་འཛིན་བྱས།
ཕྱི་ལོ་༡༩༥༧ ལོའི་ཟླ་བ་བཅུ་གཅིག་པའི་ནང་མཚོ་སྔོན་ཞིང་ཆེན་ཏང་ཨུད་ཀྱིས་ཞིང་
ཆེན་དེའི་འབྲོག་ཁུལ་རིགས་གསུམ་དུ་དབྱེ་བ་ཕྱེ་བ་དང༌། འབྲོག་ཁུལ་སོ་སོའི་གནས་ཚུལ་མི་
འདྲ་བ་གཞིར་བཞག་སྟེ་ཁག་སོ་སོར་ཐུན་མོང་ཅན་དུ་སྒྱུར་རྒྱུའི་འཆར་གཞི་ཞིག་བཟོས། འོན་
ཀྱང༌། ཟླ་ཤས་རྗེས་ཁོ་ཚོས་འཆར་གཞི་དེ་བེད་མེད་ཟུར་འཇོག་བྱས། ཕྱི་ལོ་༡༩༥༨ ལོའི་ཟླ་བ་
གསུམ་པའི་ནང་མཚོ་སྔོན་ཏང་ཨུད་ཀྱི་དྲུང་ཡིག་གཞོན་པ་ཀྲུའུ་ཞཱ་ཕུ་ཡིས་ཀྲུང་གུང་མཚོ་སྔོན་
ཞིང་ཆེན་གྱི་སྐབས་གཉིས་པའི་ཨུ་ཡོན་ལྷན་ཚོགས་ཀྱི་ཚོགས་འདུ་ཐེངས་ལྔ་པའི་ཐོག་མཚོ་སྔོན་
ཞིང་ཆེན་གྱི་འགོ་གཙོ་ཟུར་པ། གཡས་ཕྱོགས་པ་སུན་ཙོའོ་པིན་ལ་སྐྱོན་བརྗོད་དྲག་པོ་བྱས་པ་
དང་དུས་མཚུངས་སུ“ཧུར་བརྩོན་ཆེན་པོས་འབྲོག་ལས་ཐོན་སྐྱེད་ཀྱི་ཚ་རླབས་རྒྱ་ཁྱབ་ཏུ་དར་སྤེལ་
གཏོང་དགོས”པ་དང་། “ལོ་ལྔའི་ནང་འབྲོག་ལས་ལ་སྤྱི་ཚོགས་རིང་ལུགས་ཀྱི་བསྒྱུར་བཀོད་བཏང་
ཟིན་པ་དགོས”པའི་རེ་བ་བཏོན་པ་རེད། ཁོང་གིས་ད་དུང་ཞིང་ཆེན་ཁྱོན་ཡོངས་ཀྱི་ས་ཁུལ་ཚང་
མར་དམིགས་ཚད་ངེས་ཅན་རེ་གཏན་འབེབས་བྱས་ཏེ་འབྲོག་ཁུལ་དུ་སྤྱི་ཚོགས་རིང་ལུགས་ཀྱི་
བསྒྱུར་བཀོད་ཁྱབ་སྤེལ་གཏོང་དགོས་པ་དང༌། འབྲོག་ལས་ཐུན་མོང་ཅན་དུ་སྒྱུར་བའི་ལས་གཞི་
བཙན་གྱིས་ལག་བསྟར་བྱེད་དགོས་པའི་བསམ་འཆར་ཡང་བཤད་པ་རེད། དེ་དུས་ཐུན་མོང་ཅན་
དུ་སྒྱུར་བའི་ལས་གཞི་ལ་བརྟེན་ནས་སི་ཁྲོན་དང་། ཡུན་ནན། ཀན་སུའུ་ཞིང་ཆེན་བཅས་ཀྱི་བོད་
མིས་རྒྱ་ནག་གཞུང་ལ་གྱེན་ལོག་བྱེད་འགོ་བཙུགས་ཟིན་པས་མཚོ་སྔོན་ཞིང་ཆེན་ཏང་ཨུད་ཀྱིས་
ཕྱི་ལོ་༡༩༥༨ ལོའི་དཔྱིད་ཀར་ཀྲུང་གུང་ཀྲུང་དབྱང་གི་ལམ་སྟོན་ལྟར་རང་སྐྱོང་ཁུལ་དང་རྫོང་
ཚང་མས“གྱེན་ལོག་སྔོན་འགོག་ཆེད་ཚོགས་འདུ་དང་སློབ་སྦྱོང་འཛིན་གྲྭ་འཚོག་པ་སོགས་ཀྱི་
ཐབས་ལམ་བེད་སྤྱད་དེ་གྲངས་ཉུང་མི་རིགས་ཀྱི་མཐོ་རིམ་ཆོས་ལུགས་མི་སྣར་ཚོད་འཛིན་བྱེད་
དགོས”པའི་མཛུབ་སྟོན་བྱས་པ་རེད།
དེས་ན། རྒྱ་ནག་དམར་གཞུང་གི་ལས་བྱེད་ཀྱིས་ཡ་རྫི་རྫོང་བིས་མདོ་དགོན་གྱི་འཇམ་དཔལ་
རིན་པོ་ཆེ་དང་ཆོས་ལུགས་ཀྱི་དབུ་ཁྲིད་གཞན་ཁག་གཅིག་རྒྱ་མི་དམར་པོས“སློབ་སྦྱོང་འཛིན་
གྲྭ”ཞེས་བོས་པ་དེ་འཚོག་པར་རྫོང་སྲིད་གཞུང་དུ་བཙན་ཁྲིད་བྱས་པ་རེད། འཇམ་དཔལ་རིན་པོ་ཆེ་
ཡ་རྫིང་རྗོང་གི་རྫོང་དཔོན་གཞོན་པ་ཡིན་ཡང༌། ཆོས་དད་ཆེ་བའི་བོད་པའི་མིག་ནང་དེ་ལས་ཀྱང་
གལ་ཆེ་བ་ཞིག་ལ་ཁོང་ནི་གུས་བཀུར་ཞུ་ཡུལ་གྱི་བླ་ཆེན་ཞིག་དང༌། ཕ་ཡུལ་ཡ་རྫི་ནས་ཡིན་པའི་
ཀུན་གཟིགས་པཎ་ཆེན་རིན་པོ་ཆེའི་དེ་སྔའི་ཡོངས་འཛིན་ཡང་ཡིན་པས་རྒྱ་མིས་ཁོང་བཀག་སྡོམ་
བྱས་པར་བོད་མི་ཚོ་ཁོང་ཁྲོ་ཆེན་པོ་ལངས་པ་རེད།
ཕྱི་ལོ་༡༩༥༦ ལོའི་མཚམས་སུ་ཡ་རྫི་རྫོང་ནང་བོད་རིགས་ཤང་བཞི་ཡོད་པའི་ནང་ནས་རྒྱ་
མིས་གསུམ(ཞིང་ལས་ཤང་ཀ་རིང་དང་། བིས་མདོ། རྡོ་སྦིས་གསུམ)ནང་ཚད་མཐོའི་མཉམ་ལས་
ཁང་བཙུགས་ཟིན་པས་འབྲོག་ལས་ཤང་རྐང་ཚ་གཅིག་པུའི་ནང་དུ་མ་གཏོགས་ཚོ་པའི་ལམ་སྲོལ་
དང་མི་མགོ་བརྒྱ་ལས་གྲུབ་པའི་ཚོ་པའི་དྲག་དམག་གནས་མེད། ཤང་དེ་རྒྱ་ནག་དམར་གཞུང་
གི་འབྲོག་ལས་ཐུན་མོང་ཅན་དུ་སྒྱུར་བའི་དམིགས་འབེན་ལྷག་མ་གཙོ་བོ་དེ་རེད། ཕྱི་ལོ་༡༩༥༨
ལོའི་ཟླ་༤ ཚེས་༡༧ ཉིན་ཤང་དེའི་འབྲོག་བདག་ནོར་རི་དཔོན་པོས་མི་མང་གི་འགོ་ཁྲིད་
དེ་ཐུན་མོང་ཅན་དུ་སྒྱུར་བའི་ལས་འགུལ་མཚམས་འཇོག་དགོས་པ་དང་། འཇམ་དཔལ་རིན་པོ་
ཆེ་གློད་བཀྲོལ་གཏོང་དགོས་པའི་དགོས་འདུན་བཏོན་ཏེ་རྒྱ་ནག་དམར་གཞུང་ལ་གྱེན་ལོག་བྱས་
པ་རེད། ངོ་ལོག་རྒྱག་མཁན་མི་མང་གིས་ཤང་གི་དམར་ཤོག་ཚོགས་པའི་དྲུང་ཡིག་བཀག་ཉར་
བྱས་པ་དང༌། གློག་ཤིང་ཚང་མ་གཏུབས། ཕྱི་ཉིན་དེར་མི་མང་གི་གྱེན་ལོག་དེ་ཚབས་ཆེ་རུ་སོང་
སྟེ་དྲག་པོའི་གདོང་གཏུག་ཏུ་གྱུར་པ་དང༌། དོན་རྐྱེན་དེའི་ནང་རྒྱ་ནག་དམར་ཤོག་ཚོགས་པའི་ལས་
དོན་ཚོགས་ཆུང་གི་འགོ་པ་དེ་བོད་པས་བསད་པས་མ་ཚད། ད་དུང་མི་མང་ཁག་གཅིག་གིས་གོ་
སྐབས་དེ་བེད་སྤྱད་དེ་སྲིད་གཞུང་གི་ལས་ཁུངས་དང་ཚོང་ཁང་ནས་ཅ་དངོས་འཕྲོག་བཅོམ་བྱས་
པའི་གནས་ཚུལ་ལྷག་པ་རེད།
མཚམས་དེར་ས་ལར་རིགས་ཀྱི་མི་མང་གིས་ཀྱང་གྱེན་ལངས་དེའི་ནང་ཞུགས། ཕྱི་ཟླ་
ཚེས་༢༤ ཉིན་ས་ལར་མི་མང་གི་འགོ་པ་ཞིག་དང་ཁ་ཆེའི་ཆོས་དཔོན་ཞིག་གི་སྣེ་ཁྲིད་འོག་མི་
རིགས་སྣ་ཚོགས་ལས་གྲུབ་པའི་གྱེན་ལོག་པ་བཞི་སྟོང་གིས་རྫོང་སྲིད་གཞུང་གི་མཐའ་བསྐོར་བ་
དང༌། དེར་ཁོ་ཚོས་རྒྱ་ནག་གཞུང་གི་ལས་བྱེད་ལ་རྒོལ་རྡུང་བཏང་བ་དང་ཚོང་ཁང་ནས་ཅ་དངོས་
འཕྲོག་བཅོམ་བྱས་པ་རེད། ཕྱི་ཟླ་༤ ཚེས་༢༥ ཉིན་གྱི་ཐོ་རེངས་རྒྱ་དམག་མདའ་ཤོག་གཉིས་
ཀྱིས་རྨ་ཆུ་བརྒལ་བ་དང༌། “ངོ་རྒོལ་ཇག་པ་མཐའ་བསྐོར་ནས་རྩ་མེད་བཟོ་བར”མདུན་སྐྱོད་བྱས།
ས་ལར་རིགས་ཀྱི་འགོ་ཁྲིད་དེ་ཚོས་རྒྱ་དམག་གི་དམག་དཔུང་ཡ་རྫི་རྫོང་ལ་ཁ་གཏད་ནས་ཡོང་གི་
ཡོད་པའི་གནས་ཚུལ་སྔོན་ཚུད་ནས་ཐོས་ཡོད་པར་བརྟེན་ཁོ་ཚོས་དེ་ཉིན་དགོང་མོ་དེ་རང་ལ་ཁོ་
རང་ཚོའི་མི་མང་ཁྲིད་དེ་བྲོས་ཚར་ཡོད་པ་དང༌། རྒྱ་དམག་གིས་མཐའ་བསྐོར་བའི་མི་མང་ཕལ་ཆེ་
བ་འཇམ་དཔལ་རིན་པོ་ཆེ་གློད་བཀྲོལ་གཏོང་བའི་རེ་སྐུལ་ཞུ་མཁན་ཤ་སྟག་རེད། རྒྱ་དམག་ས་དེར་
སླེབས་མ་ཐག་སྐད་ཆ་ཚིག་གཅིག་ཀྱང་མ་བཤད་པར་ངོ་རྒོལ་བྱེད་མཁན་མི་མང་ཐོག་གང་བྱུང་མེ་
མདའ་བརྒྱབ་པ་དང༌། མི་མང་ཕྱོགས་ནས་རྒྱ་དམག་ལ་འགོག་རྒོལ་གང་ཡང་མ་བྱས་ཀྱང་་དམག་
འཐབ”དེ་ཆུ་ཚོད་ཁ་ཤས་རིང་ཟམ་མི་ཆད་པར་བརྒྱབ་པ་རེད། མཐའ་མཇུག་རྒྱ་དམག་གིས“ངོ་
ལོག་ཇག་པ་ཚོར”རྒོལ་ལན་སློག་པའི་ནུས་པ་མེད་པ་ཤེས་རྗེས་མེ་མདའ་རྒྱག་མཚམས་བཞག་
པ་དང༌། ཁོ་ཚོས་མེ་མདའ་བརྒྱབ་ནས་བསད་པ་དང་རྨས་སྐྱོན་བཏང་བ་ཧ་ལམ་ཚང་མ་ལག་ཏུ་
མཚོན་ཆ་ཁབ་ཙམ་ཡང་མེད་པའི་མི་མང་ཡིན་པ་ཤེས། དེ་ལྟར། དུས་ཡུན་ཐུང་ངུ་ཆུ་ཚོད་བཞིའི་
ནང་རྒྱ་དམག་གིས“གསར་བརྗེར་ངོ་རྒོལ་གྱི་དྲག་པོའི་གྱེན་ལོག”ཅིག་རྒྱལ་ཁའི་ངང་ཞོད་འཇགས་
སུ་བཏང་བ་རེད། དོན་རྐྱེན་དེའི་ནང་ཤི་རྨས་ཕོག་པའི་ཁྱོན་བསྡོམས་མི་གྲངས་༧༡༩ ཡིན་པ་དང༌།
ཤི་པོའི་གྲངས་༤༣༥ རེད། དམག་འཁྲུག་མཇུག་རྫོགས་རྗེས་རྒྱ་དམག་གིས་འཕྲལ་མ་ཉིད་དུ་གང་
སར་སྔོག་བཤེར་བྱས་པ་དང༌། ཉིན་རྒྱབ་གཅིག་ལ་ཁོ་ཚོས་ས་ལར་རིགས་༡༥༨༡ དང༌། བོད་པ་
༥༣༧ རྒྱ་མི་༣༨ ཧུའེ་རིགས་༣༤༣ ཚུད་པའི་མི་གྲངས་༢༤༩༩ འཛིན་བཟུང་བྱས།
འཇམ་དཔལ་རིན་པོ་ཆེས་གནས་ཚུལ་དེ་ཐོས་དུས་སེམས་ལ་སྐྱོ་བ་དང་ཁོང་ཁྲོ་དུས་གཅིག་
ཏུ་ལངས་ཏེ“སློབ་སྦྱོང་འཛིན་གྲྭ”འཚོག་ཡུལ་དེ་རང་ལ་རང་སྲོག་རང་གིས་བཅད་པ་རེད། རྗེས་
ལ་རྒྱ་ནག་གཞུང་གིས་ཁོང“ཡ་རྫིའི་དོན་རྐྱེན”གྱི་བཀོད་སྒྲིག་བྱེད་མཁན་ཡིན་པ་དང་། ཁོང་
གིས“ཁྲིམས་ཆད་ལས་གཡོལ་ཆེད་རང་ཤི”བརྒྱབ་པ་རེད་”ཅེས་ཐག་བཅད་པ་རེད། འོན་ཀྱང་།
རྒྱ་མིའི་བཀག་སྐྱིལ་འོག་ཡོད་བཞིན་དུ་ཁོང་གིས་མི་མང་གི་གྱེན་ལངས་དེར་ཇུས་འགོད་ཇི་ལྟར་
བྱས་པའི་ཞིབ་ཕྲའི་གནས་ཚུལ་རྒྱ་ནག་གཞུང་གིས་ད་བར་ཁྱབ་བསྒྲགས་བྱས་མེད།
དོན་རྐྱེན་དེའི་ནང་རྒྱ་ནག་གཞུང་ཕྱོགས་སུ་མི་གྲངས་༡༧ ལ་ཤི་རྨས་ཀྱི་གནོད་སྐྱོན་ཕོག་
ཡོད་པ་དང་། གྱེན་ལོག་བྱེད་མཁན་མི་མང་གིས་འབྲུ་རིགས་དང༌། སྣུམ། དངུལ་སྨར་སོགས་འཕྲོག་
བཅོམ་བྱས་པའི་ཐོག་ཏུ་གཞུང་གི་ཁང་པ་ཉིས་བརྒྱ་ལྷག་ལ་ཚད་གཞི་འདྲ་མིན་གྱི་གཏོར་སྐྱོན་བཏང་
ཡོད་པར་བརྩིས་ན་རྒྱ་ནག་དམར་གཞུང་ལ་རྒྱ་སྒོར་འབུམ་དགུ་རི་བའི་གྱོང་གུན་ཕོག་ཡོད།
རྒྱ་ནག་གི་ལོ་རྒྱུས་ནང“ཡ་རྫིའི་གསར་བརྗེར་ངོ་རྒོལ་གྱི་གྱེན་ལོག”ཅེས་མིང་ཐོགས་པའི་དོན་
རྐྱེན་འདི་རྐང་ཚ་ནས་ཁྱོན་བསྡོམས(བོད་རིགས་ཤང་བཞི་དང་བོད་རིགས་མ་ཡིན་པའི་ཤང་
གསུམ་བཅས)ཤང(གྲོང་རྡལ)གཞན་བདུན་ལ་ཁྱབ་པ་དང༌། རྫོང་ཡོངས་སུ་རྒྱ་ནག་དམར་གཞུང་
ལ་གྱེན་ལོག་དུས་ཡུན་བདུན་ཕྲག་གཅིག་རིང་བྱུང་བ་རེད། གྱེན་ལོག་འདི་མ་བྱུང་སྔོན་ལ་རྒྱ་ནག་
གཞུང་གིས་རྐང་ཚ་ཕུད་ཡ་རྫི་རྫོང་གི་ཤང་ཚང་མ་རྣམ་པ་སྣ་ཚོགས་པའི་སྒོ་ནས་ཐུན་མོང་ཅན་
དུ་བསྒྱུར་ཡོད་དེ། ཤང་གཉིས་ནང་ས་ཞིང་བཅོས་བསྒྱུར་མ་བྱས་པར་ཐད་ཀར་ཐུན་མོང་ཅན་དུ་
བསྒྱུར་བ་དང༌། ཤང་ལྷག་མ་བཞིའི་ནང་ཐོག་མར་ས་ཞིང་བཅོས་བསྒྱུར་དང་དེ་རྗེས་ཐུན་མོང་ཅན་
དུ་བསྒྱུར་བ་རེད།
རྒྱ་ནག་དམར་གཞུང་གི་ཡིག་ཆའི་ནང་དྲག་པོའི་གྱེན་ལངས་སྐབས“ས་བདག་དང༌། ཞིང་པ་
ཕྱུག་པོ། ཞིང་འབྲིང་ཕྱུག་པོ་མི་ཉུང་བ་ཞིག་གིས་གོ་སྐབས་བེད་སྤྱད་དེ་སྒོ་ཕྱུགས་སེམས་ཅན་ཁྲིད་
འགྲོ་བ་དང༌། ཞིང་ལས་ཡོ་བྱད་གང་བྱུང་ཁྱེར་འགྲོ་བ། ད་དུང་ཞིང་ལས་ཐོན་སྐྱེད་མཉམ་ལས་ཁང་
མེད་པ་བཟོ་ཐབས་བྱས”ཞེས་གསལ་བ་ལས་མི་མང་གིས་ཐུན་མོང་ཅན་དུ་སྒྱུར་བའི་ལས་གཞིར་
ཇི་ཙམ་མི་དགའ་བ་བྱས་ཡོད་པ་ང་ཚོས་རྗེས་དཔག་ཐུབ་པ་ཞིག་རེད། རྒྱ་ནག་གཞུང་གི་ཡིག་
ཆའི་ནང་གྱེན་ལངས་བྱུང་ཡུལ་ས་གནས་དེ་ཚོའི་དམར་ཤོག་ཚོགས་པའི་ཚོགས་མི་ཧ་ཅང་མང་
པོས་ངོ་ལོག་ཟིང་འཁྲུག་ནང་མཉམ་ཞུགས་བྱས་ཡོད་པའང་གསལ་ཡོད་དེ། ཁྱོན་བསྡོམས་ཏང་
ཡོན་གྱི་བརྒྱ་ཆ་༦༨་༤ དང༌། གུང་གཞོན་ཚོགས་པའི་ཚོགས་མིའི་བརྒྱ་ཆ་༦༩་༥ ཡིས་
གྱེན་ལངས་ནང་འཛུལ་ཞུགས་བྱས་ཡོད་ཅིང༌། ཁོ་ཚོའི་ཁྲོད་ནས་ཏང་ཡོན་༡༥༦ དང་གུང་གཞོན་
ཚོགས་པའི་ཚོགས་མི་༢༦༢ ཀྱིས་རྫོང་སྲིད་གཞུང་ལ་རྒོལ་རྡུང་གཏོང་བའི་ལས་འགུལ་ནང་
ཞུགས་ཡོད། རྗེས་ལ་རྒྱ་ནག་དམར་གཞུང་གིས་ཏང་ཡོན་དང་གུང་གཞོན་ཚོགས་མི་དེ་ཚོར“ངོ་
ལོག་ཟིང་འཁྲུག་སློང་མཁན་གཏེ་དཔོན”དང“གོ་སྐབས་བཟུང་ནས་སྲིད་གཞུང་གི་རྒྱུ་དངོས་འཕྲོག་
བཅོམ་བྱེད་མཁན”གྱི་ཉེས་འཛུགས་བྱས་པ་རེད།
ཕྱི་ཟླ་༥ ཚེས་༢ ཉིན་མཚོ་སྔོན་ཞིང་ཆེན་གྱི་འགོ་གཙོ་གཞོན་པ་ཤོད་ཁེ་མིང་གིས་
ཡ་རྫི་རྫོང་མི་མང་གི་གྱེན་ལངས་དེ་ལ“ཡ་རྫིའི་ཇག་ཚོགས་ཀྱི་ངོ་ལོག་ཟིང་འཁྲུག”ཅེས་མིང་
བཏགས་ནས་དེའི་ཐོག་ཞིང་ཆེན་ཏང་ཨུད་ལ་ལས་དོན་སྙན་སེང་ཞིབ་ཅིང་རྒྱས་པ་ཞིག་ཕུལ་བ་
རེད། སྙན་ཞུ་དེའི་ནང་ཁོང་གིས་དོན་རྐྱེན་དེའི་ནང་བསད་པ་དང༌། རྨས་སྐྱོན་ཕོག་པའི་ངོ་ལོག་
པའི་གྲངས་འབོར་དང་ཁོ་ཚོར་ཁྲིམས་ཆད་གང་དང་གང་བཅད་པའི་ཞིབ་ཕྲའི་གནས་ཚུལ་བཀོད་
ཡོད། ཁོང་གིས་དོན་རྐྱེན་དེ་ནི“ཁྲིམས་ཀྱི་རྒྱ་ལས་ཤོར་བའི་གསར་བརྗེར་ངོ་རྒོལ་བྱེད་མཁན་
ལྷག་འཕྲོ་ཁག་གཅིག་གིས་དགྲ་བོར་བློ་ཁ་ཕྱོགས་པའི་དམག་དཔོན་དང༌། སྲིད་འཛིན་མི་སྣ། ས་
བདག །ཞིང་པ་ཕྱུག་པོ་བཅས་དང་ངན་སྦྲེལ་བྱས་ཏེ་འཆར་གཞི་དང་སྒྲིག་འཛུགས་ལྡན་པའི་སྒོ་
ནས་གཉེར་བའི་གསར་བརྗེར་ངོ་རྒོལ་གྱི་དྲག་པོའི་ངོ་ལོག་ཟིང་འཁྲུག”ཅིག་རེད་ཅེས་ཐག་བཅད་
ཡོད་པ་དང༌། ཟིང་འཁྲུག་དེའི་རྗེས་ཀྱི་ལས་དོན་སྒྲུབ་ཕྱོགས་ཐད་རྩ་འཛིན་བཅུ་གཅིག་གཏན་
འབེབས་བྱས་ཡོད། རྩ་འཛིན་གཉིས་པ“གསོན་བཟུང་བྱས་པའི་ངོ་ལོག་པར་ཐག་གཅོད་བྱེད་
ཕྱོགས་ཀྱི་སྲིད་བྱུས་དང་རྩ་འཛིན”ཞེས་པའི་ནང་ཁོང་གིས་གསོན་བཟུང་བྱས་པའི་མི་སྣའི་སྤྱི་
ཚོགས་ཀྱི་གནས་བབས་ལ་དཔགས་ཏེ་ཐག་གཅོད་འདྲ་མིན་བྱེད་ཕྱོགས་ཀྱི་སྲིད་བྱུས་༢༡ སྟར་
ཆགས་སུ་བཀོད་ཡོད་པ་དང་། “དགོན་སྡེ་ཁག་གི་ཆོས་ལུགས་མི་སྣ”གཅིག་ཀྱང་མ་ལུས་པ་
བཙོན་དུ་ཡུན་རིང་འཇུག་དགོས་པས་མ་ཚད། ད་དུང་ཁོ་ཚོ“ཁྲིད་ཆས་གསོན་པོའམ། ཡང་ན་
རབ་བཏགས་རི་མོ་ལྟ་བུར་བེད་སྤྱད་དེ་མི་མང་ཁྲོད་གང་སར་ཁྲོམ་སྐོར་འགྲེམས་སྟོན་དུ་འཁྲིད་
དགོས”ཞེས་བཤད་དེ་ཁྲིམས་ཆད་ལྕི་ཤོས་གཅོད་ཡུལ་དུ་བཞག་ཡོད། ཤོད་ཁེ་མིང་གིས“ང་
ཚོས་གསར་བརྗེར་ངོ་རྒོལ་བྱེད་མཁན་ལ་སྲིད་བྱུས་ཚ་ནན་འཛིན་དགོས་པ་ལས། གུ་ཡངས་རྩ་
བ་ནས་བྱེད་མི་རུང༌། དེར་བརྟེན། གསར་བརྗེར་ངོ་རྒོལ་བྱེད་མཁན་ལ་རྡུང་རྡེག་ཚ་ནན་གཏོང་
དགོས་ཤིང༌། རྡུང་རྡེག་ཇི་ཙམ་གཏོང་དགོས་པ་དེ་ཙམ་གཏོང་དགོས། ཚད་བཀག་བྱེད་རྒྱུ་
མེད”ཅེས་ཁ་གསལ་པོར་བཤད་ཡོད།
དེ་རྗེས་དུས་ཡུན་རིང་པོ་མ་སོང་བར་ཕྱི་ལོ་༡༩༥༨ ལོའི་དབྱར་ཁར་མཚོ་སྔོན་དུ་སླར་ཡང་དྲག་
པོའི་གྱེན་ལངས་གཞན་ཞིག་བྱུང་བ་དང་། ད་ལན་གྱི་གྱེན་ལངས་འདི་གཙོ་ཆེར་འབྲོག་ས་ཡིན་པ་
དང་ཁྱོན་བསྡོམས་མི་འབོར་༡༦༥༧༢ ཡོད་པའི་ཁྲོད་ནས་བརྒྱ་ཆ་༦༡ འབྲོག་པ་ཡིན་པའི་མཚོ་
ལྷོ་ཁུལ་རྩི་འཁོར་ཐང་རྫོང་དུ་བྱུང་བ་རེད། གྱེན་ལོག་དེའི་ནང་མི་གྲངས་༡༠༨༤༠ ཡིས་མཉམ་
ཞུགས་བྱས་ཡོད་ཅིང༌། དེ་ཚོའི་ཁྲོད་ནས་མི་གྲངས་༡༠༢༠ ནི་དགོན་སྡེ་མི་འདྲ་བ་བཅུ་ཡི་གྲྭ་
བཙུན་རེད། རྒྱ་ནག་གཞུང་གི་ཡིག་ཆའི་ནང་རྩི་འཁོར་ཐང་གི་དྲག་པོའི་གྱེན་ལོག་དེ་ནི“རྒྱ་ནག་
དམར་ཤོག་ཚོགས་པའི་འགོ་ཁྲིད་ལ་ངོ་རྒོལ་དང༌། སྤྱི་ཚོགས་རིང་ལུགས་ལ་ངོ་རྒོལ། ཐུན་མོང་
ཅན་དུ་སྒྱུར་བའི་ལས་འགུལ་ལ་ངོ་རྒོལ་བྱས་པ་ཞིག་རེད”ཅེས་གསལ་ཡོད་ཀྱང༌། ཕྱི་ལོ་༡༩༥༨
ལོའི་སྔོན་ལ་རྫོང་དེའི་བོད་པས་“རྒྱ་ནག་དམར་ཤོག་ཚོགས་པའི་འགོ་ཁྲིད་ལ་ངོ་རྒོལ་དང་། སྤྱི་
ཚོགས་རིང་ལུགས་ལ་ངོ་རྒོལ”བྱས་མེད་པ་གང་ཡིན་ནམ།
ཕྱི་ལོ་༡༩༥༨ ལོའི་ཟླ་བ་གཉིས་པའི་མགོ་སྟོད་དུ་རྒྱལ་ཡོངས་མི་དམངས་འཐུས་མིའི་ཚོགས་
ཆེན་གྱིས་པེ་ཅིང་ནས་གྲངས་ཉུང་མི་རིགས་ཐོག་དྲག་གནོན་བྱེད་དགོས་པའི་བཀོད་ཁྱབ་ནན་པོ་
ཞིག་བཏང་བ་རེད། ཚོགས་འདུ་དེའི་ཐོག་རྒྱལ་ཁབ་མི་རིགས་ལས་དོན་ཨུ་ཡོན་ལྷན་ཁང་གི་འགོ་
གཙོ་གཞོན་པ་ཝང་ཕེང་གིས་གཏམ་བཤད་ཅིག་བྱས་པ་དང༌། དེའི་ནང་ཁོང་གིས“ས་གནས་
མི་རིགས་རིང་ལུགས་ལ་ཡོ་བསྲང་དང་སྐྱོན་བརྗོད་ཀྱི་འཐབ་འཛིང”གཏོང་དགོས་པའི་སྐུལ་འདེད་
བཏང་ཡོད། གཏམ་བཤད་ཡིག་ཆ་དེ་པེ་ཅིང་ནས་རྩི་འཁོར་ཐང་དུ་འབྱོར་སྐབས་རྫོང་དེའི་ས་
གནས་འགོ་ཁྲིད་ཀྱིས་དེ་ནི་ཐུན་མོང་ཅན་དུ་སྒྱུར་བའི་ལས་འགུལ་གོམ་སྟབས་མགྱོགས་པོས་སྤེལ་
བ་དང་དུས་མཚུངས་སུ་ས་གནས་གྲངས་ཉུང་མི་རིགས་ཀྱི་མཐོ་རིམ་ཆོས་ལུགས་མི་སྣ་འཛིན་
བཟུང་དང་ཁོ་ཚོར་དངོས་སུ་“འཐབ་འཛིང”གཏོང་བའི་ལས་འགུལ་སྤེལ་དགོས་པའི་བཀའ་ཡིག་ལ་
བརྩིས་པ་རེད།
ཕྱི་ཟླ་བཞི་པའི་ནང་རྩི་འཁོར་ཐང་རྫོང་གིས“སྡུག་བསྔལ་བགྲང་བའི་འཐབ་འཛིང”ལས་འགུལ་
སྤེལ་བ་དང༌། དེའི་སྐོར་ལ་རྒྱ་ནག་གཞུང་གི་ཡིག་ཆའི་ནང་“སྡུག་བསྔལ་བགྲང་བའི་འདུ་འཛོམས་
ཐེངས་༡༣༠ ལྷག་འཚོགས་པ་དང༌། དེ་ཚོའི་ཐོག་སྡུག་བསྔལ་གྱི་གནས་ཚུལ་༢༠༠༠༠ ལྷག་
ཤོད་མཁན་བྱུང་བ་དང༌། ས་གནས་ཀྱི་ཕྱུགས་བདག་དང༌། འགོ་པ། ཆོས་ལུགས་ཀྱི་མཐོ་རིམ་
མི་སྣ་ཚང་མར་འཐབ་འཛིང་བཏང་བ་རེད། ད་དུང་ཆོས་ལུགས་ཀྱི་མི་སྣ་༢༡༧ ལ་ཐུན་མོང་
སྦྱོང་བརྡར་སྤྲོད་ཆེད་བཙོན་འཇུག་བྱས་པ་རེད”ཅེས་འུད་ཤོབ་བཤད་ཡོད། ལྐོག་གྱུར་གྱི“སྦྱོང་
བརྡར་ཚོགས་འདུ”འདི་ཚོ་ཡང་སྙིང་གང་རེད་དམ། དོན་དངོས་ཐོག་འདི་ཚོ་ནི་གསང་བའི་བཙོན་
ཁང་ངམ། ཡན་ལག་བཙོན་ཁང་མང་པོར་བཙོན་པ་འགྲེམས་གཏོང་བྱེད་སའི་ལྟེ་གནས་རེད། དུས་
ད་ལྟའང་དེ་ཚོའི་སྐོར་ཤེས་མཁན་མང་པོ་མེད་ཀྱང༌། དེ་ཚོའི་ནང་མི་མང་པོ་ཤི་ཡོད་པའི་དཔང་
རྟགས་ཁུངས་བཙན་ཡོད། ཡིག་ཆ་མང་པོའི་ཁྲོད་ནས་ཕྱི་ལོ་༡༩༨༠ གྱ་གྲངས་ནང་ཁག་བགོས་
གནད་བསྡུས་གསང་བའི་ཡིག་ཆ་ཞིག་ནང་པར་འགྲེམས་བྱས་པའི་རྒྱ་ནག་དམར་ཤོག་ཚོགས་
པའི་ཡིག་ཆ་ཞིག་བཀོད་ཡོད་པ་དང། དེའི་ནང“འཛིན་བཟུང་ནོར་བ་བྱས་པ་དང༌། ཁྲིམས་ཐག་
ནོར་བ་བཅད་པ། ཐུན་མོང་སྦྱོང་བརྡར་སྤྲད་པ”བཅས་ལ་བརྟེན་ནས་མཚོ་སྔོན་ཞིང་ཆེན་ནང་ཕྱི་
ལོ་༡༩༥༨ ལོར་ཁྱོན་བསྡོམས་མི་གྲངས་༢༣༢༦༠ ལ་སྲོག་སྐྱོན་བྱུང་ཡོད་ཅིང་། གྲངས་འབོར་
དེའི་ནང་སྦྱོང་བརྡར་ཚོགས་འདུ་འདི་ཚོའི་སྐབས་ཤི་བའི་མི་གྲངས་ཕོན་ཆེན་ཚུད་པ་གསལ་ཡོད།
ཕྱི་ལོ་༡༩༥༨ ལོའི་ཟླ་༥ ཚེས་༢༩ ཉིན་མི་དམངས་ཉིན་རེའི་ཚགས་པར་ཐོག་འགོ་
བརྗོད་དུ“སྤྱིའི་ལམ་ཕྱོགས་ཀྱི་དར་དམར་རྒྱ་ནག་ཁྱོན་ཡོངས་སུ་འཛུགས་དགོས”ཞེས་འཁོད་
པའི་ཆེད་བརྗོད་རྩོམ་ཡིག་ཅིག་སྤེལ་བ་དང་། གློ་བུར་དུ་རྒྱ་ནག་རྒྱལ་ཡོངས་ལ“དར་ཆ་དམར་པོ་
གསུམ"གྱི་ཡོ་ལང་ཚ་ཚ་འུར་འུར་ངང་བྱུང་བ་རེད། ཟླ་བ་དེ་རང་ནང་མཚོ་ལྷོ་ཁུལ་སྲིད་གཞུང་
གིས་ཁུལ་དེའི་ཁྱོན་བསྡོམས་འབྲོག་ཁྱིམ་གྱི་བརྒྱ་ཆ་༨༦ ཙམ་ཐུན་མོང་ཅན་དུ་བསྒྱུར་ཟིན་ནས་
ལས་གཞི་དེ་ལེགས་གྲུབ་བྱུང་ཡོད་ཅེས་གསལ་བསྒྲགས་བྱས། དེ་ལྟར་ཡང༌། དུས་ཡུན་ཟླ་བ་
གཅིག་ལྷག་རྗེས་ལ་རྩི་འཁོར་ཐང་རྫོང་ཐེ་བའི་ཁུལ་དེའི་རྫོང་གསུམ་གྱི་བོད་པས་ཐུན་མོང་ཅན་གྱི་
ལས་གཞིར་དྲག་པོའི་གྱེན་ལངས་བྱས་པ་རེད། སྤྱིར་རྒྱ་ནག་གཞུང་གིས་ཡོངས་གྲགས་བྱས་པའི་
ཡིག་ཆའི་ནང་བོད་པས་དཀའ་ངལ་གང་ལ་བརྟེན་ནས་གྱེན་ལངས་བྱས་པའི་ཐོག་དངོས་སུ་ཞིབ་
གླེང་བྱས་མེད་ཀྱང་། དེ་ཚོ་མཚོ་སྔོན་ཞིང་ཆེན་ཏང་ཨུད་ཀྱིས་ཕྱི་ལོ་༡༩༥༩ ལོའི་ཟླ་བ་ལྔ་པའི་ཟླ་
མཇུག་ཏུ་སྤེལ་བའི་བཀོད་ཁྱབ་རིམ་པ་ལས་རྗེས་དཔག་ཐུབ་པ་ཡོད། དཔེར་ན། གཤམ་གྱི་རྒྱ་ནག་
དམར་ཤོག་ཚོགས་པའི་ནང་ཁུལ་ཡིག་ཆ་འདིས་རྒྱ་མི་དམར་པོས་འབྲོག་པའི་སྒོ་ཕྱུགས་སེམས་
ཅན་ཚད་ལས་འདས་པ་བྲེལ་ཟིང་དང་བརྩོན་སེམས་ཀྱིས་ཐུན་མོང་ཅན་དུ་བསྒྱུར་བ་དེས་བོད་མི་
མང་ལ་དཀའ་ངལ་གང་དང་གང་བཟོས་ཡོད་པ་གསལ་པོར་བསྟན་ཡོད།
སྤྱི་ཁང་ཐོག་མར་འཛུགས་སྐབས་ང་ཚོར་འབྲོག་ལས་ཁུལ་གྱི་དཔལ་འབྱོར་ཁྱད་ཆོས་དང་
སྒོ་ཕྱུགས་ཐུན་མོང་ཅན་དུ་སྒྱུར་བའི་གནད་དོན་ཐག་གཅོད་བྱེད་རྒྱུ་ཇི་ཙམ་གལ་ཆེན་པོ་
ཡིན་པར་རྒྱུས་མངའ་འདང་ངེས་མེད་པར་བརྟེན་ང་ཚོས་འོས་འཚམ་མིན་པའི་སྒོ་ནས་སྒོ་
ཕྱུགས་ཀྱི་བདག་པོའི་རྒྱུ་ནོར་དང་སྤྱི་ཚོགས་གྲལ་རིམ་ལ་མ་བལྟོས་པར་ཚང་མ་ཐུན་མོང་
ཅན་དུ་བསྒྱུར་བ་དང༌། ཁོ་ཚོར་གུན་གསབ་གང་ཡང་མ་སྤྲད་པས་མ་ཚད། ད་དུང་ཐུན་མོང་
ཅན་དུ་བསྒྱུར་ཚར་རྗེས་ང་ཚོས་ཐོན་སྐྱེད་ལག་ཆའི་བདག་དབང་ཐོན་སྐྱེད་རུ་ཆེན་ལ་ཡོད་
པ་དང༌། “རྩོལ་བསྟུན་ཐོབ་སྤྲོད”ལྟ་བུ་ལྟེ་བའི་རྩ་འཛིན་སྣང་མེད་དུ་བཏང་ཡོད། དེའི་ཐོག་
འབྲོག་ལས་ཁུལ་གྱི་ས་ཁུལ་ཕལ་ཆེ་བར་གཞི་རིམ་ཐུན་མོང་ཅན་དུ་སྒྱུར་བའི་ལས་འགུལ་
སྤེལ་ནས་ཟླ་ཤས་ལས་སོང་མེད་པ་དང༌། ས་ཁུལ་རེ་གཉིས་ལ་ཚད་མཐོའི་ཐུན་མོང་ཅན་
དུ་སྒྱུར་བའི་ལས་འགུལ་སྤེལ་མ་ཐག་ཡིན་ཡང་ལམ་སེང་མི་དམངས་སྤྱི་ཁང་དུ་བསྒྱུར་བར་
བརྟེན་མི་དམངས་མང་པོའི་བསམ་པར“སྒོ་ཕྱུགས་ཚང་མ་སྲིད་གཞུང་གི་ཡིན”པ་དང༌།
ཁོ་རང་ཚོ་སྲིད་གཞུང་གི“ལས་མི”ཙམ་ཡིན་པའི་བསམ་ཚུལ་ལོག་པ་བྱུང་ནས་ཁོ་ཚོས་
ཕྱུགས་ཟོག་ལ་གཅེས་སྤྲས་མ་བྱས་པ་དང༌། ཕྱུགས་ཟོག་བོར་བརླག་སོང་ཡང་འཚོལ་
བར་མི་འགྲོ་བ། ཕྱུགས་ཟོག་ནད་ཀྱིས་མནར་ཡང་སྨན་བཅོས་མ་བྱས་པ། ཕྱུགས་ཟོག་ཤི་
ཡང་པགས་པ་མ་བཤུས་པ་སོགས་ཀྱི་གནས་ཚུལ་བྱུང་ཡོད། 
དུས་ཕྱིས་ཀྱི་རྒྱ་ནག་གཞུང་གི་དྲིལ་བསྒྲགས་ཡིག་ཆའི་ནང་དེ་སྔའི( རྒྱ་ནག་དམར་གཞུང་གིས་སྤྱི་
ཚོགས་བསྒྱུར་བཀོད་ཀྱི་ལས་གཞི་ལག་བསྟར་མ་བྱས་གོང)མཚོ་སྔོན་གྱི་འབྲོག་པ་ཚོར་ཆགས་
ས་རྟེན་ས་གང་ཡང་མེད་ཅིང༌། ཁོ་ཚོས་་དུས་རབས་བར་མའི་སྐབས་ཀྱི་བྲན་གཡོག”ལྟ་བུའི་འཚོ་
བ་སྐྱེལ་བཞིན་ཡོད་ལུགས་བཀོད་ཡོད་ཀྱང༌། ཕྱི་ལོ་༡༩༥༥ ལོར་རྒྱ་ནག་གཞུང་གིས་ས་གནས་
དངོས་སུ་བརྟག་དཔྱད་བྱས་པའི་རྙེད་དོན་ནང་དངོས་ཡོད་གནས་སྟངས་དེ་འདྲ་མིན་པ་དང༌། ཉུང་
མཐར་ཡང་རྩི་འཁོར་ཐང་རྫོང་གི་གནས་སྟངས་དེ་འདྲ་མིན་པ་གསལ་ཡོད། དོན་དངོས་ཐོག་དེ་
དུས་ས་ཁུལ་དེ་ཚོའི་འབྲོག་པ་ཕལ་ཆེ་བའི་འཚོ་བའི་ཆུ་ཚད་འབྲིང་ཙམ་ཡིན་པ་དང༌། ཐུན་མོང་
ཅན་དུ་སྒྱུར་བའི་ལས་གཞིའི་ཇུས་ཉེས་མ་བྱུང་གོང་འབྲོག་པ་གྲལ་རིམ་ཚང་མའི་དཔལ་འབྱོར་
གནས་སྟངས་གོང་འཕེལ་འགྲོ་བཞིན་ཡོད། གནས་ཚུལ་འདི་རྩི་འཁོར་ཐང་རྫོང་གི་ཨ་མཆོག་གོང་
མའི་ཚོ་པའི་གནས་སྟངས་ཀྱིས་གསལ་པོར་མཚོན་གྱི་ཡོད་དེ། ཕྱི་ལོ་༡༩༤༩ ལོར་ཚོ་པ་དེར་
ཁྱོན་བསྡོམས་དུད་ཁྱིམ་༡༣༣ ཡོད་ཅིང་། དེའི་ནང་ནས་དུད་ཁྱིམ་༥ “འབྲོག་པ་ཕྱུག་པོ”ཡིན་
པ་དང༌། དུད་ཁྱིམ་༥༣ “འབྲོག་པ་དབུལ་པོ”རེད། ཚོ་པ་དེའི་དུད་ཁྱིམ་མང་ཆེ་བའི(༧༥)“འཚོ་
བའི་ཆུ་ཚད་འབྲིང་རིམ”རེད། ཕྱི་ལོ་༡༩༥༥ ལོར་ཚོ་པ་དེའི་དུད་ཁྱིམ་གྲངས་འབོར་ལ་འཕར་
སྣོན་བྱུང་སྟེ་༡༥༧ ཆགས་ཡོད་པ་དང༌། དེའི་ནང་ནས་དུད་ཁྱིམ་༡༢ “འབྲོག་པ་ཕྱུག་པོ”ཡིན་
པ་དང་། “འབྲོག་པ་དབུལ་པོའི”དུད་ཁྱིམ་༥༠ ལས་མེད་པས་ཚོ་པ་དེའི“འཚོ་བའི་ཆུ་ཚད་འབྲིང་
རིམ”ཡིན་པའི་དུད་ཁྱིམ་གྱི་གྲངས་འབོར་༩༥ ལ་འཕར་སྣོན་བྱུང་ཡོད། དེ་དུས་ཐ་ན་འཚོ་བའི་ཆུ་
ཚད“དབུལ་ཕོངས”དང“འབྲིང་རིམ”ཡིན་པའི་འབྲོག་པར་སྒོ་ཕྱུགས་སེམས་ཅན་ཕྱི་ལོ་༡༩༤༩
ལོར་ཡོད་པ་ལས་མང་བ་ཡོད།
ད་དུང་རྒྱ་ནག་གཞུང་གི་ཡིག་ཆའི་ནང་མཚོ་སྔོན་གྱི་ཞིང་ཆེན་རིམ་པའི་མཐོ་རིམ་འགོ་
ཁྲིད་ཁ་ཤས་ཀྱིས་བཙན་ཤེད་ཀྱིས་ཐུན་མོང་ཅན་དུ་སྒྱུར་བའི་ལས་འགུལ་ལས་བྱུང་བའི་ཁྲིམས་
འཆལ་གྱི་གནད་དོན་ལ་ངོ་རྒོལ་གྱི་ལངས་ཕྱོགས་འཛིན་ཐབས་བྱས་ཡོད་པའང་ཤུགས་སུ་བསྟན་
ཡོད་དེ། ཕྱི་ལོ་༡༩༥༩ ལོའི་མཚོ་སྔོན་ཞིང་ཆེན་ཏང་ཨུད་ཀྱི་ཚོགས་འདུ་རྒྱས་འཛོམས་ཐེངས་
བཅུ་གཉིས་པའི་ཐོག་ཏུ་ཞིང་ཆེན་ཏང་ཨུད་འཐབ་ཕྱོགས་གཅིག་གྱུར་ཁང་གི་འགོ་གཙོ་ཅིས་ཁྲུན་
ཀྭང་གིས་ཞིང་ཆེན་ཏང་ཨུད་ཀྱི་དྲུང་ཡིག་ཀྲང་གོ་ཧྲེང་ཏང་རྒོལ་ཚོགས་ཁག”གི་འགོ་ཁྲིད་
ཡིན་པ་དང་ཁོང་གིས་མི་དམངས་སྤྱི་ཁང་ལ་སྐྱོན་འདོགས་བྱེད་ཀྱི་ཡོད་ཅེས་སྐྱོན་འཛུགས་བྱས་
པ་དང༌། ཀྲང་གོ་ཧྲང་གིས་མི་དམངས་སྤྱི་ཁང་ལ་བརྟེན་ནས་མི་མང་གི“ཁྱིམ་གཞིས་རྩ་ཐོར་དུ་
བཏང་བ་དང༌། བཟའ་མི་བུ་ཕྲུག་ཁ་འཕྲལ་དུ་གྱུར་པ་རེད”ཅེས་སྐྱོན་བརྗོད་བྱས་པ་མ་ཟད། ད་
དུང་“དམར་ཤོག་ཚོགས་པས་མི་དམངས་སྡུག་བསྔལ་གྱི་རྒྱ་མཚོར་འབུད་པའི་ལས་འགུལ་
གཅིག་མཇུག་གཉིས་མཐུད་ཀྱིས་སྤེལ་བར་བརྟེན་མི་མང་གྱེན་ལངས་མི་བྱ་ཐབས་མེད་དུ་གྱུར་པ་
རེད”ཅེས་རྒྱ་ནག་དམར་ཤོག་ཚོགས་པར་མ་ཉེས་ཁག་གཡོག་བྱས་པའི་ཉེས་པ་བསགས་པ་རེད་
ཅེས་བཤད་ཡོད། 
སྐབས་དེའི་མི་མང་གི་འཚོ་བའི་ཆུ་ཚད་འདྲ་མཉམ་བཟོ་བའི་ཐབས་ཤེས་ཕྱིན་ཅི་ལོག་པ་
དེས་མི་མང་ལ་གནོད་སྐྱོན་ཚབས་ཆེན་བཟོས་པའི་ཐོག་ཏུ་རྒྱ་ནག་གཞུང་གིས་ངལ་རྩོལ་ལས་
མི་དང་ཐོན་ཟོག་ལ་དོ་དམ་རང་སྣང་གང་དྲན་བྱས་སྟབས་མི་མང་གི་འཚོ་བའི་གནས་སྟངས་དེ་
བས་སྡུག་ཏུ་བཏང་བ་རེད། འབྲོག་པའི་ཐོན་སྐྱེད་རུ་ཆེན་ཞིག་ལ་ཆག་སྒོ་བྱུང་བའི་སྐོར་གྱི་གཞུང་
འབྲེལ་ཡིག་ཆ་ཞིག ནང་མི་དམངས་སྤྱི་ཁང་གིས་ཕྱུགས་ཟོག་འབྲོག་པའི་ལག་ནས་བླངས་རྗེས་
སྒོ་ཕྱུགས་དར་མ་༥༣༢༤ ཤི་ཡོད་པ་དང༌། ཁྱོན་བསྡོམས་བེའུ་ཡི་བརྒྱ་ཆ་༣༨ མ་གཏོགས་
གསོན་པོར་གནས་ཐུབ་མེད་པར་ཁས་ལེན་བྱས་ཡོད། དེའི་རྒྱུ་རྐྱེན་གང་ཡིན་པ་སྙན་ཞུ་དེའི་ནང་
ནས་རྗེས་དཔག་བྱེད་ཐུབ་པ་ཡོད་དེ། རྒྱ་ནག་གཞུང་གིས་ས་ཁུལ་དེའི་ཁྱོན་བསྡོམས་འབྲོག་པའི་
མི་འབོར་གྱི་བརྒྱ་ཆ་༥༧ བཙན་གྱིས་ཞིང་ལས་ལ་ཞུགས་བཅུག་ཡོད་ཅིང་། དེ་ནི་ཁུལ་དེའི་ས་
ཆའི་ཆགས་བབས་ཀྱི་ཆ་ནས་དཔལ་འབྱོར་གྱི་ཐབས་ཇུས་ཡག་པོ་ཞིག་མ་རེད། འབྲོག་པ་ཚོའི་
འཚོ་ཐབས་རྒྱ་ནག་གཞུང་གིས་ཕྲོགས་པར་བརྟེན་ཁོ་ཚོ་འུ་ཐུག་སྟེ་ཁ་ཤས་ཀྱིས་དེ་སྔ་ཁོ་རང་
ཚོའི་ཡིན་པའི་སྒོ་ཕྱུགས“འཕྲོག་བཅོམ”བྱས་པ་དང་། དེ་ཚོ་ཁྲིད་དེ་འབྲོས་ཐབས་བྱས་ཀྱང༌། རྒྱ་
ནག་གཞུང་གིས་དེ་ནི“སྲིད་གཞུང་གི་རྒྱུ་ནོར་འཕྲོག་བཅོམ”བྱས་པར་བརྩིས་ཏེ་ཁོ་ཚོར་ཁྲིམས་
ཆད་ཚ་ནན་བཅད་པ་རེད།
ཕྱི་ལོ་༡༩༥༨ ལོའི་ཟླ་༧ ཚེས་༢༩ ཉིན་རྒྱ་དམག་གི་མདའ་ཤོག་ཨང་༤༠༢ རྩི་འཁོར་
ཐང་རྫོང་དུ་ཡོང་ནས་ས་གནས་འབྲོག་པ་ཚོ་དང་དུས་ཡུན་ཟླ་ལྔའི་རིང་དྲག་པོའི་དམག་འཐབ་བྱས་
པ་དང༌། ལོ་དེའི་ལོ་མཇུག་མཚམས་སུ་རྒྱ་དམག་གིས“ངོ་ལོག་ཇག་པ་༦༨༩༨ ཚར་བཅད་པ་
དང༌། མི་དམངས་༦༦༣༠ བཅིངས་འགྲོལ་བཏང”བ་རེད། ལོ་དེའི་དགུན་ཁར་རྒྱ་དམག་ཡུལ་དེ་
ནས་ཕྱིར་འཐེན་བྱས་རྗེས“བཅིངས་འགྲོལ་བཏང་བའི་མི་དམངས”དེ་ཚོ་སླར་ཡང་རིར་བྲོས་ཤིང༌།
དེའི་སྐོར་ལ་རྩི་འཁོར་ཐང་རྫོང་ལོ་རྒྱུས་དེབ་ཐེར་ནང་འདི་ལྟར་གསལ་ཡོད་དེ། “རྫོང་མཐའི་འབྲོག་
ལས་རུ་ཆེན་གྱི་མི་དམངས་ཁྱུ་དང་ཁྱུ་བྱས་ཏེ་ཕྱི་ལོགས་ལ་བྲོས་སོང་བ་དང༌། ཕྱི་ལོ་༡༩༥༨ ལོའི་
ཟླ་བ་བཅུ་གཉིས་པ་ནས་ཕྱི་ལོ་༡༩༥༩ ལོའི་ཟླ་བ་ལྔ་པའི་བར་ཝུའུ་ལུང་དང་ཝོན་ཆོན(གནམ་
ཐང)ཤང་གཉིས་རང་ནས་མི་༡༩༠༠ ལྷག་བྲོས་བྱོལ་དུ་ཕྱིན་ཡོད།"
“འབྲོག་ལས་རུ་ཆེན་གྱི་མང་ཚོགས”མང་པོ་དེ་ལྟར་ཅིའི་ཕྱིར་བྲོས་ཕྱིན་པ་རེད་དམ། དྲི་བ་
འདིའི་ལན་ཐ་ན་མའོ་ཙེ་ཏུང་གིས་ཀྱང་ཤེས་ཀྱི་ཡོད། གང་ཡིན་ཞེ་ན། མཚོ་ལྷོའི་ངོ་ལོག་ཟིང་འཁྲུག་
ཞོད་འཇགས་བཀོད་འདོམས་པུའུ་ཡིས་ཕྱི་ལོ་༡༩༥༩ ལོའི་ཟླ་བ་ལྔ་པའི་ཟླ་མཇུག་ཏུ་རྒྱ་ནག་
དབུས་གཞུང་ལ་གོང་འབུལ་ཞུས་པའི་གཤམ་གསལ་གསང་བའི་སྙན་ཞུའི་ཐོག་མའོ་ཙེ་ཏུང་གིས་
བཀའ་འཁྲོལ་མཆན་འགོད་བྱས་ཡོད་པས་སོ།
ན་ནིང(༡༩༥༨)མི་དམངས་བཅིངས་འགྲོལ་དམག་རྩི་འཁོར་ཐང་རྫོང་ནས་ཕྱིར་འཐེན་བྱས་
པ་ནས་ད་ལོའི་ཕྱི་ཟླ་གཉིས་པའི་བར་བྲོས་བྱོལ་དུ་སོང་བའི་མི་༢༣༥ ཕྱིར་ལོག་ཡོད།
འོན་ཀྱང༌། ཏང་གི་སྲིད་ཇུས་ལག་བསྟར་ཡང་དག་མ་བྱས་པར་མི་གང་བྱུང་དུ་བསད་པའི་
གནས་ཚུལ་བྱུང་བར་བརྟེན་ང་ཚོའི་ལས་དོན་ལ་ཚབས་ཆེའི་མཇུག་འབྲས་ངན་པ་བྱུང་
ཡོད། དཔེར་ན། ཝོན་ཆོན(གནམ་ཐང་)ཤང་ནང་མགོ་བཏགས་ཞུ་མཁན་མི་བཅུ་བྱུང་ཡོད་
ཅིང༌། སྲིད་གཞུང་གིས་ཁོ་ཚོ་འཛིན་བཟུང་བྱས་ཏེ་ཁོ་ཚོར་ཁྲིམས་ཆད་བཅད་པ་རེད། འོན་
ཀྱང༌། ཁོ་ཚོའི་ཁྲོད་ནས་མི་བཞི་ནོར་ནས་འཛིན་བཟུང་བྱས་ཡོད་པ་དང༌། མི་ལྔ་ནོར་ནས་
སྲོག་ཐོག་བཏང་བ་རེད། རྫོང་ཏང་ཨུད་ཀྱི་དྲུང་ཡིག་དར་ལོས་བྲོས་བྱོལ་བ་ཚང་མ་ཕྱིར་
ལོག་བྱེད་དགོས་པའི་ཡི་གེ་གང་སར་བཀྲམ་པར་བརྟེན་མི་ལང( Melang)ཚོ་པའི་འགོ་
པ་ལྷ་ཚེས་མགོ་བཏགས་ཞུས་པ་དང༌། ཁོང་གིས་མཉམ་དུ་མི་ལྔ་བཅུ་ལྷག་ཁྲིད་ཡོང་བ་
རེད། འོན་ཀྱང༌། ཁོ་ཚོས་མགོ་བཏགས་ཞུས་མ་ཐག་ལམ་སེང་ཚང་མ་འཛིན་བཟུང་བྱས་
ཏེ་ཁྲིམས་ཆད་བཅད་པ་དང་། མགོ་བཏགས་ཞུ་མཁན་མཁར་ཁུ(Kharku)ཚོ་པའི་འགོ་པ་
ཞིག་བྲག་དཀར་སྤྲེལ་ཤང་དུ་ཁྲིད་ཡོང་བའི་ལམ་བར་དུ་བསད་པ་རེད། མིག་སྔར་
ཐེར་འདོན་འདང་ངེས་མ་བྱུང་བར་བརྟེན་རྫོང་ཡོངས་སུ་མི་ག་ཚོད་ནོར་ནས་འཛིན་བཟུང་
དང་བསད་ཡོད་པ་རྩད་གཅོད་གཙང་མ་བྱེད་ཐབས་མི་འདུག སྐབས་རེ་ང་ཚོས་མི་གསོད་
མཁན་རྩད་ཆོད་ཀྱང༌། རྒྱབ་ནས་བཀའ་གཏོང་མཁན་སུ་ཡིན་རྩད་ཆོད་ཀྱི་མི་འདུག སྤྱིར་
གནས་ཚུལ་འདི་ཚོ་བྱུང་ནས་ལོ་ཕྱེད་ཙམ་འགྲོ་གི་ཡོད་ཀྱང༌། མི་མང་གིས་མི་བསད་
པ་དངོས་སུ་མཐོང་ཡོད་པར་བརྟེན་ཁོ་ཚོས་ཤི་པོ་ཁ་ཤས་ཀྱི་ཕུང་པོ་ས་འོག་ནས་སྔོག་
འདོན་བྱས་རྐྱེན་མི་མང་གི་མིག་ནང་ང་ཚོར་ཡིད་ཆེས་དང་ཆ་འཇོག་བརླགས་ཡོད། ངོ་
ལོག་ཇག་པས་ཀྱང“གུང་ཁྲན་ཏང་གི་སྐད་ཆ་ཁ་དན་ཚིག་ལ་གནས་ཀྱི་མི་འདུག”ཅེས་
བཤད་དེ་མགོ་བཏགས་ཞུ་གི་མི་འདུག དེར་བརྟེན། ཕྱི་ཟླ་གཉིས་པ་ནས་བཟུང་ང་
ཚོས་གོ་བསྐོན་བློ་འགུགས་བྱས་ཀྱང་མགོ་བཏགས་ཞུ་མཁན་གཅིག་ཀྱང་མ་བྱུང་བར་དེ་
ལས་ལྡོག་སྟེ་བྲོས་བྱོལ་དུ་སོང་ནས་ཇག་པའི་སྒྲིག་ཁོངས་སུ་ཞུགས་མཁན་མི་དམངས་
ཆིག་སྟོང་ལྷག་བྱུང་ཡོད།
བོད་པའི་སྤྱི་ཚོགས་ནང་ངོ་ལོག་པར་རྒྱབ་སྐྱོར་བྱེད་མཁན་གང་སར་ཡོད་པའི་སྐོར་མཚོ་ལྷོ་བཀོད་
འདོམས་པུའུ་ཡི་སྙན་ཞུའི་ནང་འདི་ལྟར་གསལ་ཡོད།
(རྩི་འཁོར་ཐང)རྫོང་ཡོངས་ཀྱི་ཐོན་སྐྱེད་རུ་ཆེན་ཕལ་ཆེ་བའི་ནང་ངོ་ལོག་ཇག་པ་དང་འབྲེལ་
བ་ཡོད་པའི་མི་ངན་ལྐོག་ཏུ་སྦས་བསྐུངས་བྱས་ཡོད་པ་དང༌། གནམ་ཐང་ཤང་དུ་བཅའ་སྡོད་
ང་ཚོའི་རྟ་དམག་རུ་ཁག་ག་དུས་ཕྱི་ལོགས་སུ་ལས་དོན་སྒྲུབ་པར་ཕྱིན་ཡང་གནས་ཚུལ་དེ་
ལམ་སེང་ཇག་པར་ལན་འབྱོར་བ་དང༌། ཁོ་ཚོས་ཤང་དུ་ཡོང་ནས་རྒྱུ་དངོས་འཕྲོག་བཅོམ་
བྱས་རྗེས་རྟ་དམག་རུ་ཁག་ཕྱིར་ལོག་མ་བྱས་གོང་བྲོས་འགྲོ་གི་འདུག །གནས་ཚུལ་འདི་
ཐེངས་དྲུག་བྱུང་ཡང་ཇག་པ་གཅིག་ཀྱང་འཛིན་བཟུང་ཐུབ་མེད། མི་དམངས་མགོ་རྨོངས་ཏེ་
ང་ཚོ་དང་ཇག་པ་ཁྱད་མེད་ཡིན་པར་ངོས་འཛིན་བྱེད་པ་དང་། འདི་ལོའི་ཕྱི་ཟླ་༡ ནས་ཕྱི་ཟླ་
༥ ཚེས་༡༥ བར་རྫོང་ཡོངས་སུ་བྲོས་བྱོལ་དུ་སོང་ནས་ཇག་ཚོགས་སུ་ཞུགས་མཁན་མི་
གྲངས་༤༤༡ བྱུང་ཡོད། ་་་གནམ་ཐང་ལུང་གཤོངས་ཀྱི་མི་མང་གིས་ཕྱི་ཟླ་༣ ཚེས་༡༦
ཉིན་འབྲོག་ས་སྤོ་སྐབས་ཆེད་དུ་མངགས་ནས་ཤེད་མོ་ཞན་པའི་ཕྱུགས་ཟོག་ནོར་ཁྱུའི་མདུན་
དུ་བཞག་པ་དང༌། བཞོན་མ་འབྲི་༦ ༦༦༠ནོར་ཁྱུའི་མཇུག་ལ་དེད་དེ་སོང་བར་བརྟེན་ཇག་
པས་འབྲི་ཚང་མ་མཇུག་ནས་ཕྲོགས་ཏེ་དེད་སོང་བ་རེད། མི་དམངས་བཅིངས་འགྲོལ་
དམག་ན་ནིང་རྫོང་ནས་ཕྱིར་འཐེན་བྱས་ཚུན་རྫོང་ཡོངས་སུ་བྲོས་བྱོལ་དུ་སོང་ནས་ཇག་
ཚོགས་སུ་ཞུགས་མཁན་མི་གྲངས་ཆིག་སྟོང་ལྷག་བྱུང་ཡོད་པ་དང༌། མི་དམངས་ཁ་ཤས་
ཀྱིས་ད་དུང་སྲིད་གཞུང་ལ་སྙན་སེང་མ་ཞུས་པར་ཇག་པ་ནང་ལ་ཉར་གྱི་ཡོད།
ཐུན་མོང་ཅན་དུ་སྒྱུར་བའི་ལས་གཞིས་རྒྱ་ནག་གཞུང་ལ་མི་མང་ཐོག་འདོད་རྔམ་ཆེ་བའི་ཁྲལ་
རིགས་འགེལ་བ་དང༌། བཟའ་འབྲུའི་བདག་དབང་སྒེར་སྡོམ་བྱེད་པའི་ལམ་ཁ་བཟོས་པར་བརྟེན་
མི་མང་ལ་བཟའ་འབྲུ་མི་འདང་བའི་དཀའ་ངལ་བྱུང་སྟེ་རྩི་འཁོར་ཐང་རྫོང་གི་ཟང་ཟིང་གནས་སྟངས་
སྔར་བས་ཇེ་སྡུག་ཏུ་བཏང༌། ཕྱི་ལོ་༡༩༥༧ ལོར་རྒྱ་ནག་གཞུང་གིས་རྩི་འཁོར་ཐང་གི་ལོ་དེའི་ཁྱོན་
བསྡོམས་འབྲུ་རིགས་ཐོན་སྐྱེད་ཀྱི་བརྒྱ་ཆ་༥༧་༣༡ དང་། བཟའ་སྣུམ་གྱི་ཁྱོན་བསྡོམས་ཐོན་སྐྱེད་
བརྒྱ་ཆ་༨༨་༦ བླངས་པས་ལོ་དེ་ཧྲིལ་པོའི་རིང་མི་མང་ལ་མི་རེར་ལོ་རེའི་འཚོ་རྟེན་དུ་འབྲུ་རིགས་
ཀི་ལོ་གྷ་རམ་༢༦་༤ དང་བཟའ་སྣུམ་ཧ་ལམ་མེད་པའི་གནས་སྟངས་བཟོས་པ་རེད། ཕྱི་ལོ་༡༩༥༨
ལོར་དཔྱ་ཁྲལ་ཅུང་ཉུང་དུ་བཏང་ཡང༌། མི་མང་གི་འཚོ་བའི་དཀའ་ངལ་ད་དུང་ཆུང་དུ་སོང་མེད་
དེ། ལོ་དེར་སྲིད་གཞུང་གིས་མི་མང་གི་ལག་ནས་འབྲུ་རིགས་བརྒྱ་ཆ་༣༥་༩༤ དང་བཟའ་སྣུམ་
བརྒྱ་ཆ་༨༣་༥ བླངས་ཡོད་པས་མི་རེར་ལོ་རེའི་འཚོ་རྟེན་དུ་འབྲུ་རིགས་ཀི་ལོ་གྷ་རམ་༧༨ དང༌།
བཟའ་སྣུམ་ཀི་ལོ་གྷ་རམ་༠་༠༦ ལས་བྱུང་མེད། རིགས་པའི་གཞུང་ལུགས་ཐོག་ནས་བཤད་ན་
འབྲོག་པའི་ཟས་རིགས་གཙོ་བོ་ཤ་དང་འོ་མའི་ཐོན་རྫས་ཡིན་ཡང༌། དེ་དུས་ཁོ་ཚོའི་ཕྱུགས་ཟོག་
ཐུན་མོང་གི་རྒྱུ་ནོར་དུ་གྱུར་ཟིན་པས་ཁོ་ཚོར་དེ་ཚོ་བཤའ་དབང་མེད། དེ་རྗེས་རྫོང་དེར་མུ་གེ་བྱུང་
བ་རེད། དེའི་སྐོར་མཚོ་ལྷོ་བཀོད་འདོམས་པུའུ་ཡི་སྙན་ཞུའི་ནང་འདི་ལྟར་གསལ་ཡོད།
མིག་སྔར་འབྲོག་ཁུལ་དུ་བཟའ་འབྲུ་མི་འདང་བའི་དཀའ་ངལ་ཚབས་ཆེན་འབྱུང་བཞིན་
ཡོད་པ་དང༌། གནས་སྟངས་འདི་ས་གནས་ལས་བྱེད་ཀྱིས་དོ་དམ་ལས་ཀ་ཡག་པོ་མ་བྱས་
པས་ཇེ་སྡུག་ཏུ་གཏོང་གི་འདུག དཔེར་ན། རྩི་འཁོར་ཐང་རྫོང་གནམ་ཐང་ཤང་གི་མི་
མང་གི་བཟའ་འབྲུ་རྫོགས་ཏེ་ཁོ་ཚོས་ན་ནིང་དགུན་ཁར་ཤི་བའི་གཡག་དང་རའི་ཤ་རུལ་བ་
ཟ་དགོས་བྱུང་བས་ཤང་དེའི་ནང་གང་སར་ནད་མནར་དང་འཆི་རྐྱེན་བྱུང་ཡོད། ཧྲོང་ལུང་
ཀའུ(Shuanglonggou)ཡི་བུད་མེད་ལྷ་མོ་སྐྱིད་མེ་ཤིང་འཐུ་བའི་སྐབས་སུ་བྲོས་བྱོལ་
དུ་སོང་བའི་ཇག་པ་དྲུག་ཐུག་པ་དང་། ཁོ་ཚོས་མོ་ལ“གལ་སྲིད་ང་ཚོས་མགོ་བཏགས་
ཞུས་ན་རྒྱ་མིས་ང་ཚོ་གསོད་རྒྱུ་རེད་དམ”ཞེས་དྲིས་པར། ལྷ་མོ་སྐྱིད་ཀྱིས“ཤང་ནང་ཟ་རྒྱུ་
གང་ཡང་མེད་པས་གང་ལྟར་ཁྱོད་ཚོ་འཆི་རྒྱུ་རེད”ཅེས་ལན་བཏབ་ཡོད། ན་ནིང་ཕྱི་ཟླ་བཅུ་
གཅིག་པ་ནས་བཟུང་གནམ་ཐང་ཤང་ནང་མི་གྲངས་༣༡༩ ལ་ནད་མནར་བྱུང་ནས་ཚེ་ལས་
འདས་ཡོད་པ་དང༌། གྲངས་འབོར་འདི་ནི་ཤང་དེའི་ཁྱོན་བསྡོམས་མི་འབོར་གྱི་བརྒྱ་ཆ་༢༤་
༧ རེད། མི་དམངས་ཀྱིས་མི་དེ་ཚོ་ལྟོགས་ཤི་ཐེབས་པ་རེད་ཅེས་བཤད་དེ(འཆི་རྐྱེན་ངོ་མ་
སྣ་ཚོགས་རེད)ང་ཚོར་ཁག་དཀྲི་བྱེད་ཀྱི་འདུག །ན་ནིང་ཕྱི་ཟླ་བཅུ་གཉིས་པ་ནས་ད་ལོའི་
ཕྱི་ཟླ་༥ ཚེས་༡༠ བར་རྫོང་འདིའི་ནང་བྲོས་བྱོལ་དུ་སོང་ནས་ཇག་ཚོགས་སུ་ཞུགས་
མཁན་མི་གྲངས་༦༥ བྱུང་ཡོད། བཟའ་འབྲུ་མི་འདང་བའི་དཀའ་ངལ་དེར་ཤུགས་རྐྱེན་ངན་
ཕ་གཏིང་ཟབ་ཡོད་པ་དང༌། དེས་ང་ཚོས་དགྲ་བོའི་བློ་ཁ་འགུགས་ཐབས་ཀྱི་འབད་བརྩོན་
ལ་དོ་ཕོག་ཆེན་པོ་གཏོང་གི་འདུག །ཞིང་ཆེན་ཏང་ཨུད་ཀྱིས་ས་ཁུལ་དེ་ཚོར་མི་རེར་ཉིན་
རེར་བཟའ་འབྲུ་གྷ་རམ་༢༥༠ ཡས་མས་ཤིག་སྤྲོད་དགོས་པའི་གཏན་འབེབས་བྱས་ཡོད་
ཚོད་འདུག་ཀྱང༌། རྫོང་ཁ་ཤས་ཀྱིས་འཐོབ་ཆ་དེ་ནས་གསུམ་ཆ་གཅིག་ཙམ་ཉུང་དུ་བཏང་
འདུག །བཟའ་འབྲུ་མ་འདང་བའི་དཀའ་ངལ་དེའི་རྒྱུ་རྐྱེན་གཞན་ཞིག་ནི་འཛིན་སྐྱོང་གིས་
ཟས་བཅུད་ཡོངས་ཁུངས་གཞན་འཚོལ་ཐབས་ཧུར་ཐག་མ་བྱས་པ་དེ་རེད།
དུས་དེའི་མཚམས་སུ་གནམ་ཐང་ཤང་གི་ཁྱོན་བསྡོམས་མི་འབོར་གྱི་བཞི་ཆ་གཅིག་ལྟོགས་ཤི་
ཐེབས་ཟིན་ཡང་། རྒྱ་དམག་གིས་ད་དུང་ས་གནས་ཡུལ་མི་དང་མཉམ་དུ་ཁ་ཟས་ལ་ཧབ་ཐོབ་
བརྒྱབ་ཡོད། དེ་ཡང་ས་གནས་མི་མང་གིས་སྲོལ་རྒྱུན་ལྟར་ཕྱུགས་ཟོག་མི་ཉུང་བ་ཞིག་རིར་གློད་དེ་
འཇོག་གི་ཡོད་པ་དེ་ཚོ་རྒྱ་དམག་གིས“ཟིང་འཁྲུག་ཞོད་འཇགས”སུ་གཏོང་སྐབས“ཕྱིར་བླངས”པ་
དང༌། ཁོ་ཚོས་དེ་ཚོ་མི་མང་ལ་སློག་རྒྱུའི་ཚབ་ཏུ་སྒེར་བདག་བྱས་ཏེ་ཁོ་ཚོ་རང་གི་ཕྱུགས་ར་
གསུམ་གསར་བཟོ་བྱས་པ་རེད།
ཡོངས་གྲགས་ཀྱི་དམིགས་བསལ་གནས་ཚུལ་ཁ་ཤས་ཕུད་ས་གནས་དམར་ཤོག་ཚོགས་
པས་སྤྱི་ཡོངས་ཆ་ནས་གོང་རིམ་ལ་སྒྲོ་བཏགས་ཀྱི་སྙན་ཞུ་ཕུལ་ཏེ་མུ་གེའི་གནས་ཚུལ་སྦས་
བསྐུངས་བྱས་ཡོད། གཤམ་དུ་མཚོ་སྔོན་དམར་ཤོག་ཚོགས་པའི་དྲུང་ཡིག་ཀའོ་ཕེང་གིས་ཕྱི་ལོ་
༡༩༥༩ ལོའི་ཟླ་༡ ཚེས་༩ ཉིན་སྒྲོགས་སྦྱང་བྱས་པའི་སྙན་ཞུ་ལས་ཟུར་འདོན་བྱས་པའི་དཔེ་
མཚོན་ཡག་པོ་ཞིག་ཡོད།
ཕྱི་ལོ་༡༩༥༨ ལོ་ནི་ཕྱོགས་ཡོངས་ཀྱི་འཛུགས་སྐྲུན་བྱ་གཞག་ཐད་མཆོངས་སྐྱོད་ཆེན་པོ་
བྱུང་བའི་ལོ་ཞིག་ཡིན་པ་དང༌། འབྲོག་ཁུལ་སྤྱི་ཚོགས་སུ་སྤྱི་ཚོགས་རིང་ལུགས་ཀྱི་བསྒྱུར་
བཀོད་ལ་ཐག་གཅོད་རང་བཞིན་གྱི་རྒྱལ་ཁ་ཐོབ་པའི་ལོ་ཞིག་ཀྱང་རེད། ད་ལོའི་འབྲུ་
རིགས་ཐོན་སྐྱེད་ཚད་གཞི་ཀི་ལོ་གྷ་རམ་ས་ཡ་༡༡ ཟིན་ཡོད་ཅིང༌། འདི་ནི་ཕྱི་ལོ་༡༩༥༧
ལོའི་ཁྱོན་བསྡོམས་ཐོན་སྐྱེད་ལས་བརྒྱ་ཆ་༧༡་༩༦ གིས་མང་བ་ཡིན་པ་དང༌། འབྲུ་རིགས་
ཐོན་སྐྱེད་ལ་འཕར་སྣོན་བྱུང་བའི་དངོས་ཡོད་ཚད་གཞི་དེ་ལོ་ལྔ་ཚན་འཆར་གཞི་དང་པོའི་
ནང་དམིགས་ཡུལ་དུ་བཟུང་བའི་ལོ་ལྔའི་རིང་གི་ཐོན་སྐྱེད་འཕར་སྣོན་ཚད(ཀི་ལོ་གྷ་རམ་
དུང་ཕྱུར་༢་༦༩)ལས་ཧ་ལམ་ལྡབ་གཅིག་གིས་མང་བ་བྱུང་ཡོད། ང་ཚོས་མཆོང་ཐེངས་
གཅིག་ལ་རྨ་ཆུ་བརྒལ་ཡོད། ད་ལྟའི་མི་འབོར་གཞིར་བཞག་ནས་རྩིས་བརྒྱབ་ན་མི་རེར་
ཆ་སྙོམས་འབྲུ་རིགས་ཀི་ལོ་གྷ་ཪམ་༥༠༠ མ་ཟིན་ཙམ་འཐོབ་ཀྱི་ཡོད།
དངོས་ཡོད་གནས་ཚུལ་དང༌། མ་མཐར་ཡང་རྩི་འཁོར་ཐང་རྫོང་གཞིར་བཞག་ན་སྙན་ཞུ་དེ་བདེན་
པ་མ་རེད། རྒྱ་ནག་གཞུང་གི་ཁྲལ་འབོར་མ་བརྩིས་ནའང་རྫོང་དེའི་ལོ་རེའི་མི་རེའི་འབྲུ་རིགས་ཐོན་
སྐྱེད་ཚད་ཀི་ལོ་གྷ་རམ་༡༠༠ཟིན་མེད།
ཕྱི་ལོ་༡༩༥༨ ལོའི་ཟླ་བ་དགུ་པའི་ནང་རྩི་འཁོར་ཐང་རྫོང་གི་འབྲོག་པ་ཚོས་འ་ཆད་འུ་ཐུག་
ངང་གང་སར་བྱ་བྱེའུ་དང་རི་དྭགས་གསོད་པ་དང༌། གྲོ་མ་དང་ཟ་རུང་བའི་རྩྭ་རིགས་སྔོག་སྒྲུག་
བྱེད་བཞིན་ཡོད། འོན་ཀྱང༌། དཀའ་ངལ་ཆེ་བའི་དུས་སྐབས་དེར་རྒྱ་ནག་གཞུང་གིས་རྒྱ་ནག་ཧེ་
ནན་ནས་རྒྱ་མི“གདོང་ལེན་པ"དྲུག་སྟོང་རྫོང་དེའི་ནང་གནས་སྤོ་བྱས་པ་དང༌། བོད་རིགས་
འབྲོག་པས་རྒྱ་མི་དེ་ཚོའི་སྡོད་གནས་ཆེད་རང་གི་རྩ་ཆེའི་རྩྭ་ས་རྒྱ་ནག་གཞུང་ལ་མ་སྤྲོད་ཐབས་
མེད་ཆགས་པ་རེད། དོན་དངོས་ཐོག་རྒྱལ་ཁབ་མི་རིགས་ལས་དོན་ཨུ་ཡོན་ལྷན་ཁང་གི་འགོ་གཙོ་
གཞོན་པ་ཝང་ཕེང་གིས་གྲངས་ཉུང་མི་རིགས་ས་ཁུལ་དུ་རྒྱ་མི་གནས་སྤོ་བྱེད་འཇུག་འདོད་ཡོད་མ་
ཡོད་ཀྱི་གནད་དོན་དེ“སྤྱི་ཚོགས་རིང་ལུགས་དགོས་མ་དགོས་དང༌། གྲངས་ཉུང་མི་རིགས་ས་ཁུལ་
དུ་འབྱོར་ཕྱུག་དགོས་མ་དགོས”ཀྱི་གནད་དོན་རེད་ཅེས་འཇིགས་སྐུལ་བྱས་ཏེ་འབྲོག་པ་ཚོས་རང་
གི་རྩྭ་ས་བློས་གཏོང་བྱེད་དགོས་བཟོས་པ་རེད།
འོན་ཀྱང༌། རྒྱ་མི་གདོང་ལེན་པ་དེ་ཚོས་བོད་པའི་འབྲོག་ཁུལ་དུ་དཔལ་འབྱོར་གོང་འཕེལ་
གཏོང་རྒྱུ་ལྟ་ཅི། ཁོ་ཚོ་མང་པོ་ཞིག་རང་ཉིད་ས་ཆུ་མ་འཕྲོད་པ་དང༌། ཟ་རྒྱུ་མེད་པ། ནད་ན་ཚ་
ཕོག་པ་བཅས་ལ་བརྟེན་ནས་ཤི་བ་རེད། ལོ་ཤས་ལས་མ་སོང་བར་རྒྱ་མིའི་ཞིང་ར་དེ་ཚོ་རིམ་
པས་སྦོ་ལུག་པ་དང༌། གསོན་པོར་ལུས་པའི་རྒྱ་མི་མང་ཆེ་བས་ས་གནས་བོད་པའི་ཁོར་ཡུག་ལ་
གཏོར་བཤིག་ཚབས་ཆེན་བཏང་རྗེས་ཕྱིར་རང་ཡུལ་དུ་ལོག་པ་རེད། དེ་ལས་ཀྱང་ཐབས་རྡུགས་
པ་ཞིག་ལ་ལོ་དེ་ནི་རྩི་འཁོར་ཐང་རྫོང་གིས་གོང་རིམ་གྱི་བཀའ་ལྟར་རྫོང་ཡོངས་སུ“ཁྲོ་ཐབ་ཆེན་
པོགཉེར་བའི་ལོ་དེ་རེད།
ཕྱི་ལོ་༡༩༥༨ ལོའི་ཟླ་བ་བཅུ་གཉིས་པའི་མཚམས་སུ་གནམ་ཐང་ཤང་གི་འབྲོག་པའི་མི
འབོར་གྱི་གསུམ་ཆ་གཅིག་ལ་ཉེ་བ་མུ་གེས་ཤི་བ་དང་། ཡུལ་དེ་ནས་བྲོས་ཐར་བ་ཚོའང་རྒྱ་དམག་
གིས་རྩད་གཅོད་བྱས་ཏེ“ཚར་བཅད”པ་རེད། རྒྱ་ནག་གཞུང་གིས“ངོ་ལོག་ས་ཁུལ”དུ་གཏན་
འབེབས་བྱས་སོ་ཅོག་ཏུ་རྒྱ་དམག་ལ་མེ་མདའ་གང་བྱུང་རྒྱག་ཆོག་པའི་ནང་ཁུལ་བཀོད་ཁྱབ་
བཀྲམ་ཡོད་པའི་དཔང་རྟགས་ཡོད་ཅིང༌། རྩི་འཁོར་ཐང་རྫོང་ངོ་ལོག་ས་ཁུལ་ཞིག་རེད། མའོ་ཙེ་
ཏུང་གིས་མཚོ་ལྷོ་ངོ་ལོག་ཟིང་འཁྲུག་ཞོད་འཇགས་བཀོད་འདོམས་པུའུ་ཡི་ཧང་སང་དགོས་པའི་
སྙན་ཞུ་དེའི་ཐོག་ཕྱི་ལོ་༡༩༥༩ ལོའི་དཔྱིད་ཀར་བཀའ་འཁྲོལ་མཆན་འགོད་བྱེད་དུས་རྩི་འཁོར་
ཐང་རྫོང་གི་བོད་པ་༧༢༡༧ ལྟོགས་ཤི་ཐེབས་པའམ། ཡང་ན་རྒྱ་དམག་གིས“ཚར་བཅད”ཟིན་པ་
རེད། གྲངས་འབོར་འདིས་རྫོང་དེའི་ཁྱོན་བསྡོམས་མི་འབོར་༡༦༥༧༢ ཀྱི་བརྒྱ་ཆ་༤༣་༥ ཟིན་
ཡོད་ཅིང༌། འདིའི་ནང་རྗེས་ལ་ཡོང་རྒྱུའི“ངོ་རྒོལ་བཞིའི་ལས་འགུལ"ནང་འཛིན་བཟུང་བྱས་
པའི་མི་གྲངས་ཚུད་མེད།
ཕྱི་ལོ་༡༩༥༨ ལོའི་ཟླ་༦ ཚེས་༢༩ ཉིན་མཚོ་སྔོན་ཏང་ཨུད་ཀྱིས་མའོ་ཙེ་ཏུང་ལ་མཚོ་སྔོན
ཁྱོན་ཡོངས་སུ་“གསར་བརྗེར་ངོ་རྒོལ་གྱི་དྲག་པོའི་གྱེན་ལོག”བྱུང་སྐོར་སྙན་སེང་ཞུས་པ་རེད། ཞིང་
ཆེན་དེའི་རང་སྐྱོང་ཁུལ་༦ དང༌། རང་སྐྱོང་རྫོང་༢༤ གང་སར་གྱེན་ལངས་བྱུང་བ་དང༌། གྱེན་
ལངས་ནང་དགོན་སྡེ་༣༠༧ དང༌། ཚོ་པ་༢༤༠ ཡི་མི་གྲངས་༡༠༠༠༠༠ལྷག་མཉམ་ཞུགས་བྱས་
ཡོད། ངེས་བརྟན་བྱུང་བའི་ངོ་ལོག་པའི་གྲངས་འབོར་གྱིས་མཚོ་སྔོན་ཞིང་ཆེན་གྱི་ཁྱོན་བསྡོམས་མི་
འབོར་གྱི་ལྔ་ཆ་གཅིག་ཟིན་ཡོད།
མའོ་ཙེ་ཏུང་གིས་མཚོ་སྔོན་ཏང་ཨུད་ཀྱི་སྙན་ཞུའི་ཐོག་བཀའ་འཁྲོལ་མཆན་འགོད་འདི་ལྟར་
བྱས་ཡོད་དེ། “མཚོ་སྔོན་གྱི་གསར་བརྗེར་ངོ་ལོག་པས་གྱེན་ལོག་བྱས་པ་དེ་ཧ་ཅང་ཡག་པོ་རེད།
འདི་ལ་བརྟེན་ནས་ངལ་རྩོལ་མི་དམངས་ལ་བཅིངས་འགྲོལ་གཏོང་བའི་གོ་སྐབས་ཡོང་གི་རེད།
མཚོ་སྔོན་ཏང་ཨུད་ཀྱི་སྲིད་བྱུས་མཐའ་གཅིག་ཏུ་ཡང་དག་པ་རེད། ” དོན་དངོས་ཐོག་གྱེན་ལོག་
བྱེད་མཁན་གཞན་སུའང་མ་ཡིན་པར“ངལ་རྩོལ་མི་དམངས”རེད། གང་ལྟར་ཡང་། མཚོ་སྔོན་ཏང་
ཨུད་ལ་མའོ་ཙེ་ཏུང་གི་བཀའ་འཁྲོལ་ཐོབ་པ་རེད།
ཕྱི་ཟླ་༧ ཚེས་༥ ཉིན་མཚོ་སྔོན་ཏང་ཨུད་ཀྱིས་ཀྲུང་གུང་ཀྲུང་དབྱང་ལ་སྙན་ཞུ་གཉིས་པ་
ཞིག་ཕུལ་ནས་ཡ་རྫིའི་གྱེན་ལོག་ལས་ཐོབ་པའི་བསླབ་བྱ་ལ་ཕྱོགས་བསྡོམས་བྱེད་ཁུལ་གྱིས་རྒྱ་
མི་དམར་པོས་གྲངས་ཉུང་མི་རིགས་ས་ཁུལ་གྱི་མི་མང་ཐོག་སྡུག་སྦྱོང་མནར་གཅོད་བཏང་བར་
མཐའ་གཅིག་ཏུ་དག་འབུད་བྱས་ཡོད། སྙན་ཞུ་དེ་གྲངས་ཉུང་མི་རིགས་ས་ཁུལ་དུ་ཟིང་འཁྲུག་
ལངས་པའི་ལྟེ་བའི་འགལ་ཟླ་ནི་དོན་དངོས་ཐོག་“གྲལ་རིམ་འཐབ་རྩོད”ཡིན་པ་གཞིར་བཞག་ཡོད་
པ་དང༌། དེའི་ནང“མི་རིགས་ཕན་ཚུན་གྱི་འགལ་ཟླ་གཙོ་བོར་བཟུང་བ་ལས། འབྱོར་ལྡན་གྲལ་
རིམ་གྱི་མི་རིགས་ལྟ་ཚུལ་གཞིར་བཞག་སྟེ་གྲལ་རིམ་འཐབ་རྩོད་སྣང་མེད་དུ་གཏོང་མཁན་ཚོ་རྦད་
དེ་ནོར་བ་ཡིན་པས་དེར་ངེས་པར་དུ་ངོ་རྒོལ་བྱེད་དགོས”ཞེས་བཀོད་ཡོད། ཕྱོགས་གཞན་ཞིག་
ནས་བཤད་ན། སྙན་ཞུ་དེས་མཚོ་སྔོན་ཞིང་ཆེན་གྱི་ཟིང་འཁྲུག་དེ་ཚོ་གཙོ་ཆེར་མི་རིགས་ཁག་གི་
རིག་གཞུང་དང༌། ཆོས་ལུགས། ལོ་རྒྱུས། ཡུལ་སྲོལ་གོམས་གཤིས་མི་འདྲ་བ་བཅས་ལ་
ནས་བྱུང་བའི་གནད་དོན་མ་ཡིན་པར“གྲལ་རིམ་དགྲ་བོས”འཁྲུག་སློང་བྱས་པའི་གནད་དོན་ཡིན་
པར་སོང་རྒྱ་ནག་དམར་ཤོག་ཚོགས་པས་གྲངས་ཉུང་མི་རིགས་ཀྱི་གྱེན་ལོག་ཐོག་དྲག་གནོན་
བྱེད་པ་ཡང་དག་པ་རེད་ཅེས་བཤད་ཡོད།
སྙན་ཞུ་དེ་རྗེས་ལ་གྲངས་ཉུང་མི་རིགས་ཚོའི་ཐོག་ཏུ་ཆོས་ཕྱོགས་ཀྱི་སྡུག་སྦྱོང་མནར་གཅོད་
གཏོང་བའི་རིགས་པའི་གཞུང་ལུགས་ཀྱི་གཞི་རྟེན་ཆགས་པ་རེད། སྙན་ཞུ་དེའི་ནང་ཡ་རྫིའི་གྱེན་
ལོག་དེས“ཆོས་ལུགས་ཀྱི་གནད་དོན”ནི“དམར་ཤོག་ཚོགས་པ་གྲངས་ཉུང་མི་རིགས་ས་ཁུལ་
དུ་རྩ་བ་བརྟན་པོ་ཚུགས་པར་ཕྲད་པའི་ལྟ་བའི་ཐོག་གི་འགོག་རྐྱེན་གཙོ་བོ”དེ་ཡིན་པ་གསལ་པོར་
བསྟན་ཡོད་ཅིང༌། ཆོས་ལུགས་ཀྱིས་གྲངས་ཉུང་མི་རིགས་ས་ཁུལ་གྱི་དམར་ཤོག་ཚོགས་པ་དང་
གུང་གཞོན་ཚོགས་པའི་ཚོགས་མི་ཚོ་དམར་ཤོག་པར་སྒྱུར་བར་འགོག་རྐྱེན་བཟོ་གི་འདུག་ཅེས་
བཀོད་ཡོད། སྙན་ཞུ་དེའི་ནང་ད་དུང་“་དམར་ཤོག་ཚོགས་པ་དང་གུང་གཞོན་ཚོགས་པའི་ཚོགས་
མི་བརྒྱ་ཆ་༧༨ ཀྱིས་ངོ་ལོག་པའི་གྲལ་དུ་ཞུགས་ཡོད་ཅིང༌། ཁོ་ཚོར་ཆོས་ལུགས་ཐོག་ཧ་ཅང་
རྙོག་ཟིང་ཆེ་བའི་བསམ་ཚུལ་ཡོད”པར་བརྟེན་ཁོ་ཚོས“རང་གི་ཆོས་ལུགས་ལ་རྒྱབ་གཏོད་བྱེད་པ་
ལས་དམར་ཤོག་ཚོགས་པར་རྒྱབ་གཏོད་བྱེད་པའམ། ཡང་ན་རང་གི་ཆོས་ལུགས་ལ་རྒྱབ་གཏོད་
བྱེད་པ་ལས་འཆི་རྒྱུར་དགའ་བ་ངོས་འཛིན་བྱས་ཏེ་ཆོས་ལུགས་ལ་སྲུང་སྐྱོབ་བྱེད་འདོད་བྱེད་ཀྱི་
ཡོད་"ཅེས་གསལ་ཡོད།
དེ་བཅོས་ཐབས་སུ་སྙན་ཞུ་དེས“དམར་ཤོག་ཚོགས་པས་དགོན་སྡེ་ཁག་ནང་ལས་དོན་གཏིང་
ཟབ་སྒྲུབ་དགོས་པ་དང༌། ཆོས་ལུགས་མི་སྣའི་བསམ་བློར་འགྱུར་བ་དཔྱིས་ཕྱིན་པ་གཏོང་དགོས་
པ༑ ད་དུང་དགོན་སྡེ་ཁག་ནང་དར་ཆ་དམར་པོ་ཡར་བསྒྲེངས་ནས་དར་ཆ་དཀར་པོ་མར་འབེབས་
དགོས”པའི་ནན་སྐུལ་བྱས་ཡོད། དེ་ལྟར་ཡོང་བ་བྱེད་པར“ཆོས་ལུགས་ཀྱི་ལོག་སྤྱོད་འགོ་ཁྲིད་མི་
སྣར་མི་དམངས་ཀྱི་ཡིད་ཆེས་རྩ་བ་ནས་མེད་པ་བཟོ་དགོས་པ་དང་། གཡས་ཕྱོགས་པ་ཐེར་འདོན་
བྱེད་དགོས་པ། ཁོ་ཚོའི་ཁྲོད་ཀྱི་མི་ངན་སྡུག་ཤོས་ཚོའི་ཉེས་མཚང་ཚགས་པར་ཐོག་འདོན་དགོས་
པ། ཆོས་ལུགས་དང་དགོན་སྡེའི་གཡུལ་ས་བཟུང་སྟེ་ཆོས་ལུགས་ཀྱི་དར་ཆ་ཆོས་ལུགས་མི་
སྣའི་ཁྲོད་ཀྱི་སྔོན་ཐོན་མི་སྣའི་ལག་ཏུ་བརྟན་པོར་འཇོག་དགོས"པ་གལ་ཆེན་པོ་རེད་ཅེས་བཤད་
ཡོད། སྙན་ཞུ་དེའི་མཇུག་ཏུ“འབྱོར་མེད་གྲལ་རིམ་གྱི་སྲིད་དབང་སྒེར་འཛིན་ལམ་ལུགས་མུ་མཐུད་
ཤུགས་ཆེ་རུ་གཏོང་དགོས་པ་དང༌། གསར་བརྗེར་ངོ་རྒོལ་བྱེད་མཁན་ཐོག་དྲག་གནོན་དཔྱིས་ཕྱིན་
པ་བྱེད”རྒྱུ་གལ་ཆེན་པོ་རེད་ཅེས་བཀོད་དེ་ཉམས་དོད་པོས་མཇུག་སྡོམ་བརྒྱབ་འདུག
མཚོ་སྔོན་གྱི་སྙན་ཞུ་དེར་ཕྱི་ཟླ་༨ ཚེས་༢༧ ཉིན་ཆོག་མཆན་སྤྲད་རྗེས་ཀྲུང་གུང་ཀྲུང་
དབྱང་གིས་ཡིག་ཆ་དེའི་ཐོག་ཏུ་དེའི་སྙིང་དོན་ཁག་བསྐྱར་དུ་བཀོད་པ་དང༌། དེ་ཚོར་མོས་མཐུན་
རྒྱབ་སྐྱོར་ཡོད་པའི་མཆན་བཏབ་སྟེ་རྒྱ་དམར་བོད་ཀྱི་ལས་དོན་ཨུ་ཡོན་ལྷན་ཁང་ཚུད་པའི་འབྲེལ་
ཡོད་ས་གནས་ཏང་ཨུད་ཚང་མར་བརྒྱུད་འགྲེམས་བྱས་པ་རེད། མཆན་དེའི་ནང་ད་དུང་ཀློག་པ་
པོར“གྲལ་རིམ་གྱི་སྤྱི་ཚོགས་ཤིག་ནང་མི་རིགས་ཀྱི་གནད་དོན་ནི་གཙོ་ཆེར་གྲལ་རིམ་གྱི་གནད་
དོན་ཞིག་རེད། དེར་བརྟེན། གྲལ་རིམ་གྱི་གནད་དོན་ཚོད་འཛིན་མ་ཐུབ་བར་མི་རིགས་ཀྱི་གནད་
དོན་རྩ་བ་ནས་ཐག་གཅོད་བྱེད་མི་ཐུབ”ཅེས་དྲན་གསོའང་བཏང་ཡོད། མཆན་དེའི་ནང་ད་དུང་ཆོས་
ལུགས་ལ་དད་མོས་ཡོད་པའི་གྲངས་ཉུང་མི་རིགས་ཀྱི་དམར་ཤོག་ཚོགས་མི་ཚོའི་རྒྱུད་ལ“དམར་
ཤོག་རིང་ལུགས་ཀྱི་འཛམ་གླིང་ལྟ་ཚུལ་བརྟན་པོར་འཇགས་ཏེ་ཁོ་ཚོ་མིང་དོན་མཚུངས་པའི་དམར་
ཤོག་རིང་ལུགས་པ་ཆགས་ཐབས་དང༌། ཁོ་ཚོས་དམར་ཤོག་རིང་ལུགས་ཀྱི་བསམ་བློ་དང་མི་
རིགས་རིང་ལུགས་ཀྱི་བསམ་བློའི་ཁྱད་པར་དང་ལྷ་ཡོད་སྨྲ་བ་དང་ལྷ་མེད་སྨྲ་བའི་དབྱེ་མཚམས་
གསལ་པོ་འབྱེད་ཐུབ་པ་ཡོང་ཐབས་སུ་ཁོ་ཚོར་ལྷ་མེད་སྨྲ་བའི་སློབ་གསོ་སྔར་ལས་ལྷག་པ་སྤྲོད་
དགོས”ཞེས་བཀོད་ཡོད། ཀྲུང་གུང་ཀྲུང་དབྱང་གི་ཆོག་མཆན་འདི་ས་གནས་ཡན་ལག་དམར་
ཤོག་ཚོགས་པ་ཁག་ལ་ཁོ་ཚོས་གྲངས་ཉུང་མི་རིགས་ཀྱི་རིག་གཞུང་ལ་གང་བྱུང་ལག་རྩེད་རྩེ་བ་
དང༌། གྲངས་ཉུང་མི་རིགས་ཀྱི་ཆོས་སྡེ་ཁག་གཏོར་བཤིག་གཏོང་ཆོག་པའི་བཀའ་འཁྲོལ་སྤྲད་པ་
ལྟ་བུ་བྱུང་བ་རེད།
ཡ་རྫིའི་གྱེན་ལངས་ནང་མཚོ་སྔོན་ཏང་ཨུད་ལ་ས་གནས་མི་མང་སྡེབ་གསོད་བཏང་བའི་ཉེས་
པ་ཡོད་ཀྱང༌། རྒྱ་ནག་དམར་ཤོག་ཚོགས་པའི་རིམ་ཁག་ཚང་མའི་ནང་དོན་དངོས་སྦས་བསྐུངས་
བྱེད་པ་རྒྱུན་འབྱམས་ཀྱི་ལས་དོན་སྒྲུབ་ཕྱོགས་ཤིག་ཡིན་པས་མ་ཚད། ཁོ་ཚོས་རང་ཉིད་རྒྱ་ནག་
དམར་ཤོག་ཚོགས་པའི་མཐོ་དམན་སྣ་ཚོགས་པའི་དཔོན་གནས་ཐོག་མུ་མཐུད་གནས་པར་འདི་
ལྟར་མི་བྱ་ཐབས་མེད་ཀྱང་རེད། ཡ་རྫིའི་གྱེན་ལངས་ལྟ་བུའི་གནས་ཚུལ་ནང་ཉེས་ཅན་ལས་བྱེད་
ཚོས་རང་གིས་སྡེབ་གསོད་བཏང་བའི་མི་དེ་ཚོའི་མགོ་ཐོག་ཏུ“གསར་བརྗེར་ངོ་རྒོལ་བའི”ཞྭ་མོ་
གཡོགས་པ་དང་། གནད་དོན་དེ“ཁྱོད་ཤི་ང་གསོན་གྱི་གྲལ་རིམ་འཐབ་རྩོད་ཅིག”39རེད་ཅེས་
བཤད་ན་རང་ཉིད་ལ་ཉེན་ཁ་ཆུང་ཤོས་རེད།
གོང་དུ་གླེངས་བའི་ཡིག་ཆ་གསུམ་འགྲེམས་སྤེལ་བྱེད་སྟངས་ལས་རྒྱ་ནག་དམར་ཤོག་
ཚོགས་པའི་སྲིད་བྱུས་གཏན་འབེབས་བྱེད་སྟངས་ལ་སྐྱོན་ཆ་ཆེན་པོ་ཞིག་ཡོད་པ་སྟོན་གྱི་ཡོད་
དེ༑ གྲོང་ཁྱེར་ནང་བསྡད་པའི་དམར་ཤོག་ཚོགས་པའི་མཐོ་རིམ་འགོ་ཁྲིད་ཚོས་ལུང་ཁུག་ཁུལ་
གྱི་གཤམ་འོག་ལས་བྱེད་ཀྱིས་གོང་འབུལ་ཞུས་པའི་གནས་ཚུལ་མ་གཏོགས་ཤེས་ཀྱི་མེད་
པ་དང༌། གཤམ་འོག་ལས་བྱེད་དེ་ཚོས་རང་ཉིད་ཀྱི་ཁེ་ཕན་སྲུང་ཆེད་གོང་རིམ་ལ་ཡང་ཡང་གནས་
ཚུལ་ཡག་པོ་མ་གཏོགས་སྙན་སེང་ཞུ་གི་མེད། གནས་ཚུལ་ཇི་མ་ཇི་བཞིན་བརྒྱུད་སྤྲོད་མ་བྱུང་བར་
བརྟེན་ས་གནས་བྱེ་བྲག་གཅིག་གི་གནས་ཚུལ་རྒྱལ་ཡོངས་ཀྱི་ཆག་སྒོར་འགྱུར་ཉེན་ཡོད། འདིའི་
དཔེ་མཚོན་ཡག་ཤོས་ཤིག“ཡ་རྫིའི་དོན་རྐྱེན”དེ་རེད།
ཕྱི་ལོ་༡༩༥༨ ལོའི་ལོ་ཕྱེད་ཕྱི་མའི་ནང་རྒྱ་ནག་གཞུང་གིས་མཚོ་སྔོན་དང་། སི་ཁྲོན། ཀན་
སུའུ། ཡུན་ནན་བཅས་ཞིང་ཆེན་ཁག་ནང་ཆོས་ལུགས་བཅོས་བསྒྱུར་གྱི་ལས་འགུལ་སྤེལ་ཏེ་
བོད་རིགས་ས་ཁུལ་ཁག་ཟང་ངི་ཟིང་ངི་བཟོས་པ་རེད། ལས་འགུལ་དེའི་སྐབས་རྒྱ་ནག་དམར་ཤོག་
ཚོགས་པས་ཕྱི་ཚུལ་ལ“བཀས་བཀོད་རྒྱུད་འཛིན་ལམ་ལུགས”ལ་རྡུང་རྡེག་གཏོང་གི་ཡོད་པའི་
རྣམ་པ་བསྟན་ནས་དགོན་སྡེ་གཙུག་ལག་ཁང་མང་པོ་ཐལ་བའི་རྡུལ་བརླགས་པ་དང་། དད་ལྡན་མི་
མང་ཧ་ཅང་མང་པོར་སྡུག་སྦྱོང་མནར་གཅོད་བཏང་བ་རེད། བོད་པའི་རིག་གཞུང་དང་ཆོས་ལུགས་
ཀྱི་ལྟེ་གནས་ལ་གཏོར་བཤིག་ཇི་ཙམ་བཏང་བའི་སྐོར་རྒྱ་ནག་གི་གཞུང་འབྲེལ་ཡིག་ཆའི་ནང་གང་
སར་རང་བསྟོད་བྱས་ཡོད་དེ། རྒྱལ་ཁབ་འཐབ་ཕྱོགས་གཅིག་གྱུར་པུའུ་ཡི་མཚོ་སྔོན་སྐུ་ཚབ་ཀྱིས་
ཕྱི་ལོ་༡༩༥༨ ལོའི་ལོ་མཇུག་ལ་པེ་ཅིང་དུ“ཕྱི་ཟླ་བརྒྱད་པ་ནས་བཟུང་མཚོ་སྔོན་ནང་བོད་
བརྒྱུད་ནང་བསྟན་གྱི་དགོན་སྡེ་༨༥༩ ཡོད་པ་ནས་༧༣༡ རྩ་ཐོར་དུ་བཏང་ཡོད་པ་དང༌། མཚོ་སྔོན་
ནང་ཐོག་མར་ཆོས་ལུགས་མི་སྣ་༥༤༢༨༧ ཡོད་པ་ནས་༢༤༦༡༣ སྐྱ་སར་ཕབ་ནས་ཐོན་སྐྱེད་
ནང་ཞུགས་བཅུག་ཡོད”ཅེས་སྙན་སེང་ཞུས་ཡོད་པ་དང༌། སི་ཁྲོན་ཞིང་ཆེན་རྔ་བ་བོད་རིགས་
རང་སྐྱོང་ཁུལ(སྲིད་གཞུང)གྱིས་ཁུལ་དེའི་ནང་བོད་བརྒྱུད་ནང་བསྟན་གྱི་དགོན་སྡེ་༣༢༠ ཡོད་པའི་
ཁྲོད་ནས“བདུན་སྲིད་གཞུང་གིས་སྲུང་སྐྱོང་བྱེད་དགོས་པའི་རྒྱལ་ཁབ་རིམ་པའི་རིག་གནས་ཤུལ་
དངོས་སུ་གཏན་འབེབས་བྱས”ཞེས་ལས་དོན་སྙན་སེང་མདོར་བསྡུས་ཤིག་བྱས་པ་ལས་རྔ་བ་
ཁུལ་གྱི་དགོན་སྡེ་གཞན་དག་གི་གནས་སྟངས་སྐོར་ལ་གང་ཡང་བཤད་མེད།
རྒྱ་ནག་གཞུང་གིས་ཀན་སུའུ་ཞིང་ཆེན་གྱི་བོད་རིགས་གནས་ཡུལ་ལྟེ་བ་ཀན་ལྷོ་བོད་རིགས་
རང་སྐྱོང་ཁུལ་དུ་ཆོས་ལུགས་ཐོག་དྲག་གནོན་དམིགས་བསལ་ཚ་ནན་བྱས་ཡོད། དུས་ཕྱིས་ཀྱི་རྒྱ་
ནག་གཞུང་གི་ཡིག་ཆའི་ནང་གསལ་བ་ལྟར་ན། ལས་འགུལ་དེ་འགོ་འཛུགས་དུས་ཁུལ་དེར་བོད་
པའི་དགོན་སྡེ་༡༩༦ དང༌། དེ་ཚོའི་ནང་སྤྲུལ་སྐུ་དང༌། མཁན་པོ། ད་དུང་ཆོས་ཕྱོགས་ཀྱི་མཐོ་རིམ་
མི་སྣ་གཞན་ཚུད་པའི་གྲྭ་པ་གྲངས་༡༧༠༩༦ ཡོད། ཕྱི་ལོ་༡༩༥༨ ལོའི་ལོ་མཇུག་མཚམས་སུ་
དགོན་སྡེ་བཞི་མ་གཏོགས་གཞན་ཚང་མ་གཏོར་བཤིག་བཏང་བའམ། ཡང་ན་དེ་ཚོ་དགོས་པ་
གཞན་གྱི་ཆེད་དུ་བེད་སྤྱོད་གཏོང་གི་ཡོད། དམག་འཁྲུག་ནང་གྲྭ་པ་བཞི་སྟོང་བརྒྱ་ཐམ་པ་བསད་
པའམ་འཛིན་བཟུང་བྱས་ཡོད་ཅིང༌། ད་དུང་གྲྭ་པ་སྟོང་ཕྲག་ཁ་ཤས་འཇུ་བཟུང་བྱས་ཡོད་པས་
ཁུལ་དེའི་ནང་གྲྭ་པ་༡༡༤༣༡ མ་གཏོགས་ལྷག་མེད། གྲྭ་པ་ལྷག་མ་ཚོའི་ཁྲོད་ནས་ལུས་སྟོབས་
ཞན་པ་དང་ན་སོ་རྒས་པའི་གྲྭ་གྲངས་༢༤༩ དགོན་པ་ལྷག་མ་བཞིའི་ནང་སྡོད་བཅུག་སྟེ་ལྷག་མ་
ཚོ“བཅོས་བསྒྱུར”བྱེད་པར་རང་ཁྱིམ་དུ་ལོག་བཅུག་པའམ། ཡང་ན་སྐབས་འཕྲལ་གྱི་བཙོན་ཁང་
ནང“སྦྱོང་བརྡར”བྱེད་པར་བཏང་བ་རེད། གདུག་རྩུབ་ཆེ་བའི་བཙོན་ཁང་དེ་ཚོའི་ནང་བོད་པ་གྲངས་
ལས་འདས་པ་དུས་མིན་ཚེ་ལས་འདས་ཡོད།
ལས་འགུལ་དེའི་སྐབས་ཁ་ཆེའི་མཆོད་ཁང་དང་ཡི་ཤུའི་ལྷ་ཁང་ལའང་གཏོར་བཤིག་བཏང་
བ་རེད། མཚོ་སྔོན་ཞིང་ཆེན་གྱི་གྲོ་ཚང་རྫོང་(སྲིད་གཞུང)གིས་ལས་དོན་སྙན་སེང་འདི་ལྟར་
ཞུས་ཡོད།
ཕྱི་ཟླ་དགུ་པ་ནས་བཅུ་གཉིས་དབར་སྤེལ་བའི་ཆོས་ལུགས་བཅོས་བསྒྱུར་གྱི་ལས་འགུལ་
ནང་ང་ཚོས་ནང་པའི་དགོན་པ་༡༨ དང༌། ཁ་ཆེའི་མཆོད་ཁང་༥ ཡི་རྒྱུ་དངོས་གཞུང་
བཞེས་བཏང་ནས་རིན་སྡུར་ཚོང་སྒྱུར་བྱས་རྗེས་ཡོང་འབབ་ཚང་མ་རྒྱལ་ཁབ་ལ་ཞལ་
འདེབས་བརྒྱབ་པ་ཡིན། ང་ཚོས་ཆོས་ལུགས་ཀྱི་འགོ་ཁྲིད་མཐོ་ཤོས་༤༣ འཛིན་བཟུང་
བྱས་པ་དང༌། ཆོས་ལུགས་ཀྱི་མི་སྣ་ལྷག་མ་༣༢༠ རྣམས་རང་གི་དེ་སྔའི་ཁྱིམ་དུ་ཞིང་ལས་
ཐོན་སྐྱེད་ནང་ཞུགས་པར་ཕྱིར་སློག་བྱས་པ་ཡིན།
རྫོང་ནང་དགོན་པ་༡༨ ཡོད་པའི་ཁྲོད་ནས་གཉིས་མི་དམངས་སྤྱི་ཁང་གི་ལས་ཁུངས་སུ་
བེད་སྤྱོད་གཏོང་གི་ཡོད་པ་དང༌། བཅུ་ཐོན་སྐྱེད་རུ་ཆེན་གྱི(སྒོ་ཕྱུགས)གསོ་ཚགས་ཁང་དང་
གཅིག་ཞོག་ཁོག་ལས་སྣོན་བཟོ་གྲྭར་བསྒྱུར་ཡོད། རྫོང་ནང་ཁ་ཆེའི་མཆོད་ཁང་༥ ཡོད་
པའི་ནང་ནས་གཅིག་རྫོང་འགྲེམས་སྟོན་ཁང་དང་གཞན་ཞིག་མི་དམངས་སྤྱི་ཁང་གི་འབྲུ་
རིགས་མཛོད་ཁང་དུ་བསྒྱུར་ཡོད་པ་དང༌། གཉིས་བཤིག་སྟེ་མེད་པ་བཟོས་པ་ཡིན། རྫོང
ནང་ཡི་ཤུའི་ལྷ་ཁང་བཞི་ཡོད་པའི་ཁྲོད་ནས་གཉིས་མི་དམངས་སྤྱི་ཁང་གི་འབྲུ་རིགས་
མཛོད་ཁང་དུ་བེད་སྤྱོད་གཏོང་གི་ཡོད་པ་དང༌། གཅིག་མི་དམངས་སྨན་ཁང་དུ་བསྒྱུར་ཡོད།
... ང་ཚོས་དགོན་པའི་དཀོན་གཉེཪ་༣ དང༌། དགོན་པའི་ལས་བྱེད་༧ །གྲྭ་པ་དཀྱུས་
མ་༡༡ །ཁ་ཆེའི་མཆོད་དཔོན་༡ །ཁ་ཆེའི་ཆོས་ལུགས་ཀྱི་མཐོ་རིམ་མི་སྣ(མའོ་ལ) ༢ །ཁ་
ཆེའི་ཆོས་ལུགས་སློབ་གྲྭའི་འགན་འཛིན་དང་ས་གནས་རྒན་རབས་༡༣ །དད་ལྡན་དཀྱུས་
མ་༥ །ད་དུང་ཡི་ཤུའི་ཨ་ནེ་༡ བཅས་འཛིན་བཟུང་བྱས་པ་ཡིན། ང་ཚོས་དད་ལྡན་ན་
གཞོན་༡༢ སློབ་སྦྱོང་འཛིན་གྲྭར་བཏང་བ་དང༌། མི་༡༨ ལས་ཀར་བཏང་། རང་ཤི་རྒྱག་
མཁན་མི་དྲུག་བྱུང་ཡོད།
གོང་གི་དུམ་ཚན་ལས་གསལ་པོ་ཡིན་པ་བཞིན་ཆོས་ལུགས་བཅོས་བསྒྱུར་གྱི་ལས་འགུལ་དེ་
ལྟ་གྲུབ་ཀྱི་གནད་དོན་གཅིག་པུ་མ་ཡིན་པར་དེའི་རྒྱབ་ཏུ་མི་མང་གི་རྒྱ་དངོས་འཕྲོག་བཅོམ་བྱེད་
རྒྱུའི་དམིགས་ཡུལ་ཆེན་པོ་ཞིག་སྦས་བསྐུངས་བྱས་ཡོད། ལས་འགུལ་དེས་དགོན་སྡེ་ཁག་ལ་
སྤྱི་ཚོགས་ནང་དམིགས་བསལ་ཁེ་དབང་ཡོད་པ་ཚང་མ་མེད་པ་བཟོས་པ་དང་མཉམ་དུ་དགོན་
སྡེའི་ས་གཞིས་རྒྱུ་དངོས་ཐོབ་ཐང་མེད་པ་བཟོས་ཏེ་དེ་ཚོའི་ས་ཞིང་དང༌། ཤིང་ནགས། སྒོ་ཕྱུགས་
སེམས་ཅན། ཚོང་གི་མ་རྩ་སོགས་ཚང་མ་ཕྲོགས་པ་རེད། མཚོ་སྔོན་ཞིང་ཆེན་གྱི་དགོན་སྡེ་ཆེ་
ཤོས་སྐུ་འབུམ་དགོན་པའི་ནང་ནས་རྒྱ་མི་དམར་པོས(གོང་རིམ་ལ)“ཁྱོན་བསྡོམས་རིན་གོང་རྒྱ་
སྒོར་ས་ཡ་༡་༦ རེ་བའི་གསེར་དང༌། དངུལ། དངུལ་སྨར། རྒྱན་ཆ། གཡང་ཊིའི་དངོས་པོ། གནས་
ཆེའི་གྱོན་པ། ཉེར་སྤྱོད་དངོས་པོ་སོགས་ཚུད་པའི་ཅ་དངོས་རིགས་མི་འདྲ་བ་ཉི་ཤུ་ཐམ་པ”གཞུང་
བཞེས་བཏང་བའི་གནས་ཚུལ་སྙན་སེང་ཞུས་ཡོད། (ཕྱི་ལོ་༡༩༥༩ ལོར་རྒྱ་ནག་གཞུང་གིས་རྒྱ་
སྒོར་༥༣༥༠༠༠ནོར་ཏེ་གཞུང་བཞེས་བཏང་བར་ཁས་བླངས་ནས་ཕྱིར་བསློགས་པ་རེད།)
ཕྱི་ལོ་༡༩༥༨ ལོའི་ཟླ་བ་བཅུ་པའི་ནང་རྒྱལ་ཁབ་མི་རིགས་ལས་དོན་ཨུ་ཡོན་ལྷན་ཁང་གི་
འགོ་གཙོ་གཞོན་པ་ཝང་ཕེང་གིས་བྱས་ཉེས་དེ་ཚོ་ཚང་མ“གྲལ་རིམ་འཐབ་རྩོད”ལ་ཁ་གཡར་ནས་
དག་སྐྱེལ་བྱས་པ་དང༌། དམར་ཤོག་ཚོགས་པའི་ལས་བྱེད་ཀྱིས“མང་ཚོགས་ལ་སྐུལ་སློང”བྱས་
ཏེ“དགོན་སྡེ་དང་ཆོས་ལུགས་མི་སྣའི་དམིགས་བསལ་ཁེ་དབང་གི་བཤུ་གཞོག་ལ་ངོ་རྒོལ”བྱེད་
དགོས་ཀྱང༌། མང་ཚོགས་ཁྲོད་དུ་ཡོངས་གྲགས་ཐོག“ཆོས་ལུགས་ཀྱི་སྒྲོམ་གཞིར་བཅོས་
བསྒྱུར”བྱེད་རྒྱུའི་སྐོར་ཤོད་རྒྱུ་མེད་ཅེས་མཛུབ་སྟོན་བྱས་ཡོད། མཚོ་སྔོན་ཞིང་ཆེན་ཏང་ཨུད་
ཀྱིས་གཡོ་སྒྱུ་ཆེ་བའི་འཐབ་ཇུས་དེ་སྔར་ལས་ཁ་གསལ་བར་འགྲེལ་བཤད་འདི་ལྟར་བརྒྱབ་ཡོད།
ཆོས་ལུགས་བཅོས་བསྒྱུར་སྐབས་ཕྱུག་པོའི་ཁ་གཏད་དུ་དབུལ་པོ་སློང་དགོས་པ་དང་། སྐུ་
དྲག་གི་ཁ་གཏད་དུ་མི་དམངས་དཀྱུས་མ་སློང་དགོས་པ། གྲལ་རིམ་མཐོ་བའི་ཁ་གཏད་དུ་
གྲལ་རིམ་དམའ་བ་སློང་དགོས་པས་ཆོས་ལུགས་བཅོས་བསྒྱུར་ནི་དོན་དངོས་ཐོག་གྲལ་
རིམ་འཐབ་རྩོད་རེད། གལ་ཏེ་ང་ཚོས་སྒོ་ཕྱུགས་མང་པོའི་བདག་པོ་ཚོ་གྲལ་རིམ་གཅིག་ལ་
ངོས་བཟུང་ནས་རྩ་མེད་མ་བཟོས་ན་སྤྱི་ཚོགས་རིང་ལུགས་ཀྱི་གསར་བརྗེར་རྒྱལ་ཁ་འཐོབ་
ཀྱི་མ་རེད། ་་་འོན་ཀྱང༌།་་་་གལ་ཏེ་མང་ཚོགས་ཀྱིས་ང་ཚོའི་འབོད་ཚིག་ལ་དང་ལེན་བྱེད་
དགོས་ན་ང་ཚོས་ཆོས་ལུགས་ཀྱི་སྒྲོམ་གཞིར་བཅོས་བསྒྱུར་བྱེད་རྒྱུའི་དམིགས་ཡུལ་སྐོར་
ཤོད་རྒྱུ་མེད། དེ་བས་ང་ཚོས་ཆོས་ལུགས་ཀྱི་སྡེ་ཁག་ནང་གསར་བརྗེར་ངོ་རྒོལ་བྱེད་མཁན་
མེད་པ་བཟོ་རྒྱུ་དང༌། བཀས་བཀོད་རྒྱུད་འཛིན་གྱིས་མི་དམངས་ལ་བཤུ་གཞོག་གཏོང་བའི་
ཁོ་ཚོའི་དམིགས་བསལ་ཁེ་དབང་རྩ་མེད་བཟོ་རྒྱུའི་སྐོར་ཤོད་དགོས། འཐབ་ཇུས་འདི་ལ་
བརྟེན་ནས་ཆོས་ལུགས་ཀྱི་སྒྲོམ་གཞིར་བཅོས་བསྒྱུར་གཏོང་བའི་དམིགས་ཡུལ་གྲུབ་པ་
དང་། སྤྱི་ཚོགས་རིང་ལུགས་ཀྱི་གསར་བརྗེའི་གོམ་སྟབས་ཇེ་མགྱོགས་སུ་གཏོང་གི་རེད།
རྒྱ་ནག་གི་རྩ་ཁྲིམས་ནང་ཆོས་ལུགས་རང་དབང་ལ་འགན་ལེན་བྱས་ཡོད་ཀྱང་། རྒྱ་ནག་དམར་
ཤོག་ཚོགས་པས་ཁས་ལེན་འདི་ཁོ་རང་ཚོའི་ལྷ་མེད་སྨྲ་བའི་ལས་གཞི་ལག་བསྟར་བྱེད་སྐབས་
གདོང་འབག་ཙམ་དུ་བེད་སྤྱོད་བཏང་བ་རེད། འདི་འབྲེལ་དུ་ཝང་ཕེང་གི་སྐད་ཆ་ཞིག་ལུང་འདྲེན་
བྱས་ན། ཁོང་གིས“ང་ཚོས་ཅིའི་ཕྱིར་ཆོས་ལུགས་རང་དབང་ལ་སྲུང་སྐྱོབ་བྱེད་དགོས་པའི་སྐད་
ཆ་ཤོད་ཀྱི་ཡོད་དམ། རྩ་ཁྲིམས་དོན་ཚན་འདི་ང་ཚོས་གཡུགས་བཞག་ན་རྩ་བ་ནས་འགྲིག་གི་མ་
རེད། ང་ཚོས་དོན་ཚན་འདི་ཇི་སྲིད་ང་ཚོའི་རྩ་ཁྲིམས་ནང་བཞག་པ་དེ་སྲིད་བར་གསར་བརྗེར་ངོ་
རྒོལ་བྱེད་མཁན་ཚོས་ང་ཚོས་ཆོས་ལུགས་རྩ་མེད་བཟོ་གི་འདུག་ཅེས་སྐྱོན་བརྗོད་བྱེད་ཐུབ་ཀྱི་མ་
རེད”ºཅེས་བཤད་ཡོད། འཐབ་ཇུས་འདི་མཚོ་སྔོན་ཞིང་ཆེན་ཏང་ཨུད་འཐབ་ཕྱོགས་གཅིག་གྱུར་
པུའུ་ཡི་འགོ་གཙོ་ཅིའི་ཁྲུན་ཀྭང་གིས་དམར་ཤོག་ཚོགས་པའི་དྲིལ་བསྒྲགས་ལས་དོན་སྐོར་གྱི་
མཛུབ་སྟོན་ནང་དེ་ལས་ཀྱང་ཁ་གསལ་བར་འགྲེལ་བཤད་འདི་ལྟར་བརྒྱབ་ཡོད་དེ། “ང་ཚོས་ཡང་
ནས་ཡང་དུ་ཕྱོགས་ཡོངས་ནས་ཆོས་ལུགས་དད་མོས་རང་དབང་གི་སྲིད་བྱུས་ལག་ལེན་མཐིལ་
ཕྱིན་པ་བྱེད་དགོས་པ་དང༌། ཆོས་ལུགས་ལས་དོན་ལ་ཤུགས་སྣོན་རྒྱག་དགོས་ཞེས་ནན་བཤད་
བྱེད་དོན་ནི་ཆོས་དད་ཡོད་པའི་མང་ཚོགས་ཀྱི་ཡིད་ཆེས་འཐོབ་ཆེད་རེད། དེ་ལྟར་བྱུང་ན་ཆོས་
ལུགས་རྩ་མེད་བཟོ་མ་ཐུབ་བར་ང་ཚོས་རིམ་བཞིན་ཆོས་ལུགས་ལ་དམ་བསྒྲགས་བྱེད་ཤུགས་ཆེ་
རུ་གཏོང་ཐུབ་ཀྱི་རེད།”
གོང་གི་ཡིག་ཆ་དང་གཏམ་བཤད་དེ་ཚོ་ལས་རྒྱ་ནག་དམར་གཞུང་གིས་ཆོས་ལུགས་ཀྱི་
གནད་དོན་ཐོག་དམིགས་ཡུལ་དང་ཐབས་བྱུས་གང་བཟུང་བ་གསལ་པོར་བསྟན་ཡོད། མ་ཟད་
དེ་ཚོའི་ཤུགས་རྐྱེན་བོད་མི་མང་གིས་ན་ཟུག་དྲག་པོ་དང་བཅས་དངོས་སུ་མྱོང་དགོས་བྱུང་བ་
རེད། རྒྱ་ནག་གཞུང་གིས་ཆོས་ལུགས་ཀྱི་བྱེད་སྒོ་ཚང་མར་ལོག་སྤྱོད་བྱེད་སྒོའི་མིང་བཏགས་ཏེ་
བཀག་སྡོམ་བྱས་པ་དང༌། ཆོས་ལུགས་ཀྱི་བྱེད་སྒོ་གཉེར་ན་འཛིན་བཟུང་དང༌། མི་ཚོགས་མདུན་
དུ་མཐོང་ཆུང་ཁྱད་གསོད། བཙོན་འཇུག་སོགས་ཀྱི་ཁྲིམས་ཆད་ཕོག་རྒྱུ་ཡིན་པའི་གཏན་འབེབས་
བྱས་པ་རེད། དེ་ལྟར་ཡང༌། དད་ལྡན་མང་ཚོགས་ཀྱིས་སྲོག་ཉེན་ལ་མ་འཛེམས་པར་རང་ཁྱིམ་གྱི་
ནང་བསྟན་སྐུ་འདྲ་དང༌། དཔེ་ཆ། མཆོད་པའི་ཡོ་བྱད་སོགས་རིན་བྲལ་ཕ་ནོར་ཚང་མ་ས་འོག་
དང༌། བྲག་ཕུག །གཙང་པོའི་གཏིང་ལ་སྦས། རྒྱ་ནག་གཞུང་གིས་མཆོད་མེ་སྤོར་བ་དང༌། མ་
ཎི་འཁོར་ལོ་སྐོར་བ། བསངས་དང་བདུག་སྤོས་འབུལ་བ། དཔེ་ཆ་ཀློག་པ་དང་མ་ཎི་གསོག་པ་
སོགས་བཀག་འགོག་བྱས་པར་བརྟེན་དད་ལྡན་མང་ཚོགས་ཀྱིས་རྒྱ་ནག་གཞུང་གི་ལས་བྱེད་
དང་། “ས་གནས་ཧུར་བརྩོན་པ།” དྲག་ཆས་སྤྲས་པའི་ཡུལ་དམག་གི་བྱ་ར་ལས་གཡོལ་ཆེད་སྦྲ་
གུར་ཕྱིར་ལྟ་སྲུང་བྱེད་མཁན་བཞག་པ་དང༌། ནང་དུ་མི་ཚོགས་ཀྱིས་ལྐོག་ཏུ་ཞལ་འདོན་སྐྱོར་ནས་
བསྡད་ཅིང༌། ལྟ་སྲུང་བས་རྒྱ་ནག་གཞུང་གི་ལས་བྱེད་དང་ཡུལ་དམག་རྒྱང་རིང་ས་ནས་མཐོང་
ཚེ་མི་ཚང་མས་བྲེལ་བྲེལ་འཚུབ་འཚུབ་ངང་ལས་ཀ་བྱེད་ཀྱི་ཡོད་ཁུལ་གྱི་རྣམ་པ་བསྟན། སྐྱ་སར་
བབ་པའི་གྲྭ་བཙུན་གྱིས་མཆུ་ཏོ་འགུལ་ཙམ་བྱས་པ་ལའང་རྒྱ་ནག་གཞུང་གི་ལས་བྱེད་ཀྱིས་ཁོ་
ཚོས་ལྐོག་ཏུ་མ་ཎི་འདྲེན་གྱི་ཡོད་པར་སྙད་བཏགས་ཏེ་འཛིན་བཟུང་བྱས་པ་དང༌། ཁོ་ཚོར“འཐབ་
འཛིང”བཏང་བ་རེད།
གནས་ཚུལ་ཧ་ཅང་ཛ་དྲག་ཏུ་གྱུར་བས་ཐ་ན་འགོག་རྒོལ་ཐོག་དྲག་གནོན་བྱེད་མཁན་དུ་
བསྐོས་པའི་དྲག་དམག་གིས་ཀྱང་སྡུག་སྦྱོང་གཏོང་ཡུལ་གྱི་དད་ལྡན་མི་མང་ལ་བྱམས་སྙིང་རྗེ་ཡོང་
བའི་རེ་བ་ཞུ་དགོས་བྱུང་བ་རེད། མཚོ་ལྷོ་ངོ་ལོག་ཟིང་འཁྲུག་ཞོད་འཇགས་བཀོད་འདོམས་པུའུ་
ཡིས་ས་གནས་སྲིད་གཞུང་ཁག་ལ“བོད་པའི་ཡུལ་སྲོལ་གོམས་གཤིས་ལ་རྩི་འཇོག་བྱེད་དགོས་
པ་དང༌། མང་ཚོགས་ཀྱིས་ཆོས་ལུགས་ཀྱི་བྱེད་སྒོ་འོས་ཤིང་འཚམ་པ་ཡོངས་གྲགས་ཐོག་བྱེད་
དུ་འཇུག་དགོས”པའི་བསམ་འཆར་བཏོན་པ་དང༌། “སྐྱ་སར་བབ་པའི་གྲྭ་པ་ཚོས་མུ་མཐུད་ཁ་
འདོན་འདོན་ཆོག་པ།” ད་དུང་བོད་རིགས་བུད་མེད་ཚོས་མགོ་སྐྲ“རྒྱ་བཟོའི་ལྕང་ལོ་གཉིས་ཅན་
མ་ཡིན་པར་བོད་བཟོའི་ལྷས་མ་མང་པོ་དང་རྒྱན་ཆ་སོགས་འདོགས”འཇུག་དགོས་པའི་ནན་སྐུལ་
བྱས་ཡོད། ཡིག་ཆ་འདིའི་ཐོག་ལ་མའོ་ཙེ་ཏུང་གིས་མིང་རྟགས་བཀོད་ཡོད་པར་བརྟེན་ང་ཚོས་
ཁོང་དང་ཁོང་གིས་འགོ་ཁྲིད་པའི་པེ་ཅིང་སྲིད་གཞུང་གིས་བོད་པའི་གྱེན་ལོག་གི་རྒྱུ་རྐྱེན་གང་ཡིན་
གསལ་པོར་ཤེས་ཡོད་པར་ངོས་འཛིན་བྱེད་ཆོག །
རྒྱ་ནག་གཞུང་གི་དྲག་གནོན་ལ་བརྟེན་ནས་མཚོ་སྔོན་ཞིང་ཆེན་ཁྱོན་ཡོངས་ལ་བོད་མི་མང་
གི་གྱེན་ལངས་སྔར་ལས་ཇེ་མང་བྱུང་བ་དང༌། དེའི་ལན་དུ་རྒྱ་ནག་གཞུང་གིས་གསལ་བསྒྲགས་
བྱས་པ་ལྟར་སྔར་ལས་དྲག་གནོན་ཆེ་བའི་སྲིད་བྱུས་ལག་བསྟར་བྱས་པ་རེད། མཚོ་སྔོན་ཞིང་ཆེན་
གྱི་འགོ་གཙོ་གཞོན་པ་ཤོད་ཁེ་མིང་གིས་ཕྱི་ལོ་༡༩༥༨ ལོའི་ཟླ་༩ ཚེས་༡༤ ཉིན་གལ་ཆེའི་
ཚོགས་འདུ་ཞིག་ཐོག་གཤམ་གྱི་དྲག་ཤུལ་ཆེ་བའི་བསྒྲགས་གཏམ་འདི་སྤེལ་ཡོད་པ་རྒྱ་ནག་གཞུང་
གི་ཡིག་ཆའི་ནང་གསལ་ཡོད་དེ། “ང་ཚོས་ངེས་པར་དུ་ཆོས་ལུགས་ཀྱི་འགོ་ཁྲིད་མི་སྣ་དང་ལོག་
སྤྱོད་འགོ་པ་ཚང་མ་འཛིན་བཟུང་བྱེད་དགོས། ང་ཚོའི་དྲ་བ་ནས་མི་གཅིག་ཀྱང་ཐར་འཇུག་རྒྱུ་མེད།
གལ་ཏེ་ཁོ་ཚོ་འཆི་དགོས་ན་ང་ཚོས་ངེས་པར་དུ་ཁོ་ཚོ་བཙོན་ཁང་ན་འཆི་བ་བཟོ་དགོས། འདི་ཁོ་
ཚོ[བཙོན་ཁང་ཕྱིར]རང་གི་སྤྱི་ཚོགས་ཁོར་ཡུག་ནང་ཤི་བ་ལས་དགའ་བ་ཡོད།” མཚོ་སྔོན་ཞིང་
ཆེན་སྤྱི་བདེ་ལས་ཁུངས་ཀྱི་འགོ་གཙོ་ཡང་ཧྲུའུ་ཕང་གིས་ཤོ་ཁེ་མིང་གི་བསམ་ཚུལ་དང་མཐུན་
པར་་འབྱུང་འགྱུར་ལོ་གསུམ་ནང་ང་ཚོས་ངེས་པར་དུ་བཀས་བཀོད་རྒྱུད་འཛིན་གྲལ་རིམ་གྱི་ཆོས་
ལུགས་འགོ་ཁྲིད་དང༌། རྒྱུག་ཁྱི། ཕྱོགས་གཏོགས་ཚང་མ་དང་། ད་དུང་ཀླད་རྙིང་མཁྲེགས་བཟུང་
གིས་གསར་བརྗེར་ངོ་རྒོལ་བྱེད་མཁན་ཚང་མ་གཅིག་ཀྱང་མ་ལུས་པར་རྩ་མེད་བཟོ་དགོས”ཞེས་
བཤད་ཡོད།
བོད་པའི་གྱེན་ལངས་ནམ་བྱུང་ལ་རྒྱ་དམག་གིས་དྲག་གནོན་བྱས་རྗེས་ཚོ་པ་ཞིག་གི་ལས་
འཕེར་སྐྱེས་པ་ཚང་མ་ངལ་རྩོལ་བསྒྱུར་བཀོད་དུ་བཏང་བའམ། ཡང་ན་་ཐུན་མོང་སྦྱོང་བརྡར”ཆེད་
བཙོན་འཇུག་བྱས་པ་དང༌། ཁོ་ཚོའི་ནང་མི་སྤུན་མཆེད་ལ“གསར་བརྗེར་ངོ་ལོག་པའི་སྤུན་ཉེ”ཞེས་
མིང་བཏགས་པ་དང་ལྟ་སྲུང་ནན་པོ་བྱས་ཏེ་རྒྱ་ནག་དམར་གཞུང་གི་དྲག་གནོན་གྱི་ཁུ་ཚུར་བོད་
པའི་སྤྱི་ཚོགས་ཀྱི་གྲུ་ཟུར་གང་སར་ཁྱབ་པར་བྱས། རྒྱ་ནག་དམར་གཞུང་གི་དྲག་གནོན་ལ་བརྟེན་
ནས་བོད་མི་མང་ཐོག་གནོད་སྐྱོན་ཇི་ཙམ་ཕོག་ཡོད་པ་རྒྱ་ནག་གཞུང་གི“ལེགས་གྲུབ”སྙན་ཞུའི་
ནང་གསལ་ཡོད་དེ།
ཕྱི་ལོ་༡༩༥༨ ལོར་མཚོ་ལྷོ་བོད་རིགས་རང་སྐྱོང་ཁུལ(སྲིད་གཞུང)གྱིས“རིགས་མི་འདྲ་བའི་
ཉེས་ཅན་མི་གྲངས་༡༦༧༢༧ ལ་ཐག་གཅོད་བྱས་ཡོད་ཅིང༌། དེ་ཚོའི་ཁྲོད་ནས་ཐུན་མོང་སྦྱོང་
བརྡར་སྤྲོད་ཡུལ་མི་གྲངས་༡༠༢༧༦ དང༌། འཛིན་བཟུང་བྱས་པ་མི་གྲངས་༦༤༥༡ ཡོད།”༦ ཁུལ་
དེའི་གད་པ་སུམ་མདོ་རྫོང་”ནང་རྫོང་དེའི་ཁྱོན་བསྡོམས་མི་འབོར་གྱི་བརྒྱ་ཆ་༣༦ ལ་“ངོ་ལོག་པའི་
སྤུན་ཉེ་དང༌། གྲྭ་ལོག་དང་བཙུན་ལོག །བཙོན་འགྲོལ་བཏང་བའི་ཉེས་ཅན། བཟུང་དམག”སོགས་
ཀྱི་ཉེས་མིང་བཏགས་ཡོད།
རྨ་ལྷོ་བོད་རིགས་རང་སྐྱོང་ཁུལ་གྱི་གཅན་ཚ་རྫོང་”ནང་ས་ཁུལ་བྱེ་བྲག་ཁ་ཤས་སུ་མ་
གཏོགས་གྱེན་ལངས་བྱུང་མེད་ཀྱང༌། རྒྱ་ནག་གཞུང་གི་ཡིག་ཆའི་ནང་རྫོང་དེའི་ནང་གྱེན་ལངས་
ནང་ཞུགས་མཁན་མི་གྲངས་༦༡༨ བྱུང་ཡོད་པར་ཁས་ལེན་བྱས་ཡོད་ཅིང༌། དེ་ཚོའི་ཁྲོད་ནས་
མི་གྲངས་༢༥ རྒྱ་ནག་དམར་ཤོག་ཚོགས་པའི་ཚོགས་མི་དང༌། ༢༤ གུང་གཞོན་ཚོགས་མི། ༡
ཤང་གི་ལས་བྱེད། ༣༩༨ མི་མང་དཀྱུས་མ། ༢ གྲྭ་པ་བཅས་རེད། ངོ་ལོག་ཟིང་འཁྲུག་ནང་ཞུགས་
མཁན་མི་གྲངས་དེས“ངོ་ལོག་ས་ཁུལ”གྱི་ཁྱོན་བསྡོམས་མི་འབོར(༣༦༤༦)གྱི་བརྒྱ་ཆ་༡༦་༩༠
ཟིན་ཡོད་པ་དང༌། རྫོང་དེའི་ཁྱོན་བསྡོམས་མི་འབོར་༢༡༣༡༠ ཡི་བརྒྱ་ཆ་༢་༩༠ ཟིན་ཡོད། རྒྱ་
ནག་དམར་ཤོག་ཚོགས་པས་ངོ་ལོག་ཞོད་འཇགས་གཏོང་སྐབས་གཙོ་ཆེར་གོ་བསྐོན་བློ་འགུགས་
བྱས་པར་བརྟེན་ངོ་ལོག་པ་༥༩༦ གིས་མགོ་བཏགས་ཞུས་ཡོད་ཀྱང་། རྗེས་ཀྱི་གཙང་སེལ་ལས་
འགུལ་སྐབས་ཁོ་ཚོས་མི་གྲངས་༢༠༧༤ འཛིན་བཟུང་བྱས་ཡོད་པས་དེ་ནི“ངོ་ལོག་ས་ཁུལ”གྱི་
ཁྱོན་བསྡོམས་མི་འབོར་གྱི་ཕྱེད་ཀ་ལས་མང་བ་དང༌། རྫོང་དེའི་ཁྱོན་བསྡོམས་མི་འབོར་གྱི་བརྒྱ་ཆ་
༩་༧༣ རེད། འཛིན་བཟུང་བྱས་པའི་ཁྲོད་ནས་མི་གྲངས་༥༦༡ གམ། ཁྱོན་བསྡོམས་འཛིན་བཟུང་
བྱས་པའི་མི་གྲངས་ཀྱི་བརྒྱ་ཆ་༢༧ ངལ་རྩོལ་བསྒྱུར་བཀོད་ཁང་ནང་ཤི་ཡོད་ཅིང༌། འཛིན་བཟུང་
བྱས་པ་ཚོའི་ཁྲོད་དུ་རྒྱ་ནག་འཐབ་ཕྱོགས་གཅིག་གྱུར་པུའུ་དང་འབྲེལ་བ་ཡོད་པའི་མི་སྣའང་མང་
པོ་ཡོད་དེ། “མི་༤༠ འཐབ་ཕྱོགས་གཅིག་གྱུར་པུའུ་ཡི་ལས་བྱེད་ཡིན་པ་དང༌། ༩ གནས་དབྱུང་
བཏང་ཟིན་པ། ༡༡༧ ཐུན་མོང་སྦྱོང་བརྡར་འཐོབ་བཞིན་པ་རེད།” ལས་འགུལ་དེའི་སྐབས་མི་ལྔས་
རང་ཤི་བརྒྱབ་པ་དང༌། འཐབ་ཕྱོགས་གཅིག་གྱུར་མི་སྣའི་གསོག་དངུལ་རྒྱ་སྒོར་༣༨༥༠༠ གཞུང་
བཞེས་བཏང་བ་རེད།
མགོ་ལོག་བོད་རིགས་རང་སྐྱོང་ཁུལ་གཅིག་སྒྲིལ་རྫོང་ནང་གང་བྱུང་བ་གཤམ་གསལ་ལྟར་རོ།
ང་ཚོས་ཕྱི་ལོ་༡༩༥༨ ལོར་མི་༨༠༢ དང༌། ཕྱི་ལོ་༡༩༥༩ ལོར་༡༡༦ །ཕྱི་ལོ་༡༩༦༠
ལོར་༡༣༢ བཅས་ཕྱི་ལོ་༡༩༥༨ ལོའི་ཟླ་བ་བརྒྱད་པ་ནས་ཕྱི་ལོ་༡༩༦༠ ལོའི་ལོ་མཇུག་
བར་ཁྱོན་བསྡོམས་མི་གྲངས་༡༠༥༠ འཛིན་བཟུང་བཙོན་འཇུག་བྱས། དེས་རྫོང་ཡོངས་ཀྱི་
ཁྱོན་བསྡོམས་མི་འབོར་གྱི་བརྒྱ་ཆ་༩་༥༧ཟིན་ཡོད། ཕྱི་ལོ་༡༩༦༢ ལོར་ཀྲུང་གུང་ཀྲུང་
དབྱང་ནུབ་བྱང་ཅུས་མི་རིགས་ལས་དོན་ཚོགས་འདུའི་དགོངས་དོན་ལག་ལེན་མཐིལ་ཕྱིན་
པ་བྱས་ཏེ་འཛིན་བཟུང་བྱས་པའི་མི་ཚང་མར་བསྐྱར་ཞིབ་བྱས་རྗེས་ཁོ་ཚོའི་ཁྲོད་ནས་མི་
༨༦༢ གློད་བཀྲོལ་གཏོང་རུང་བར་གཏན་འབེབས་བྱས། ཕྱི་ལོ་༡༩༦༣ ལོའི་ཟླ་༧ ཚེས་
༡༥ བར་ང་ཚོས་མི་༢༥༨ གློད་བཀྲོལ་བཏང་ཡོད་པ་དང་། ངལ་རྩོལ་བསྒྱུར་བཀོད་ཞིང་
རའི་ནང་མི་གྲངས་༣༤༦ ཤི་བ་གཏན་འཁེལ་བ་རེད། ད་དུང་ངལ་རྩོལ་བསྒྱུར་བཀོད་ཞིང་
རར་བཏང་རྗེས་གར་སོང་ཆ་མེད་དུ་གྱུར་བའི་མི་གྲངས་༢༥༨ བྱུང་ཡོད། རྗེས་ལ་ལས་དོན་
དེའི་གནས་སྟངས་ཆ་མི་འཚལ།
ཕྱོགས་གཞན་ཞིག་ནས་བཤད་ན། རྒྱ་ནག་གཞུང་གིས་ཧ་ལམ་རྫོང་དེའི་ཁྱོན་བསྡོམས་མི་འབོར་
གྱི་བརྒྱ་ཆ་༡༠ ཙམ་འཛིན་བཟུང་བྱས་ཡོད་པ་དང་། འཛིན་བཟུང་བྱས་པ་ཚོའི་ཁྲོད་ནས་བརྒྱ་ཆ་
༨༠ ལྷག་ནོར་ནས་འཛིན་བཟུང་བྱས་ཡོད་ཐོག །ད་དུང་འཛིན་བཟུང་བྱས་པ་ཚོའི་ཁྲོད་ནས་ཕྱེད་ཀ་
ལྷག་ཤི་བའམ། ཡང་ན་གར་སོང་ཆ་མེད་དུ་གྱུར་ཡོད།
ཏཱ་ལའི་བླ་མའི་འཁྲུངས་ཡུལ་མཚོ་སྔོན་ཞིང་ཆེན་རུ་གསར(ཙོང་ཁ)རྫོང་སྲིད་གཞུང་
གིས་“ཕྱི་ལོ་༡༩༥༨ ལོར་མི་གྲངས་༡༤༧༩ འཛིན་བཟུང་བཙོན་འཇུག་བྱས་པ་དང༌། ཁོ་ཚོའི་
ཁྲོད་ནས་༤༡༤ ཤི་བ་དང༌། ༧༥ དབང་པོ་སྐྱོན་ཅན་དུ་གྱུར་ཡོད”ཅེས་སྙན་སེང་ཞུས་ཡོད། རྗེས་
ལ་རྒྱ་ནག་གཞུང་གིས་མི་དེ་ཚོའི་ཁྲོད་ནས་༡༢༠༧ ཉེས་མེད་ཡིན་པའི་གསལ་བསྒྲགས་བྱས།
ཕྱོགས་གཞན་ཞིག་ནས་བཤད་ན། རྒྱ་ནག་གཞུང་གིས་དེ་དུས་འཛིན་བཟུང་བྱས་པ་ཚོའི་ཁྲོད་ནས་
བརྒྱ་ཆ་༨༡་༦ ནོར་ནས་འཛིན་བཟུང་བྱས་ཡོད་པ་དང་། འཛིན་བཟུང་བྱས་པ་ཚོའི་ཁྲོད་ནས་བརྒྱ་
ཆ་༢༨ ཚེ་ལས་འདས་པ་དང་བརྒྱ་ཆ་༥ དབང་པོ་སྐྱོན་ཅན་དུ་གྱུར་ཡོད།
རྒྱ་ནག་དམར་གཞུང་གིས་བོད་མི་གང་བྱུང་དམར་གསོད་བཏང་བར་བརྟེན་ཡུལ་ཤུལ་བོད་
རིགས་རང་སྐྱོང་ཁུལ་ནང“གྲོང་སྟོང”དང“ཡུག་ཟ་མའི་གྲོང”མང་པོ་ཐོན་པ་དང་། རྒྱ་དམག་གྲོང་
དུ་སླེབ་སྐབས་ན་གཞོན་སྐྱེས་པ་མང་པོས་པགས་རྩག་ཕྱི་ནང་བསློགས་ནས་གྱོན་ཏེ་ལུག་ཁྱུའི་ཁྲོད་
དུ་ཡིབ་པས་སྲོག་ཉེན་ལས་ཐར་བའི་གནས་ཚུལ་ཡང་བྱུང་ཡོད།
ཤི་པོའི་ནང་མི་སྤུན་མཆེད་མང་པོས་ཤི་པོའི་གནས་ཚུལ་གང་ཡང་ཐོས་མེད་པ་དང་། ཁྱིམ་
ཚང་གྲངས་ལས་འདས་པའི་ཕ་རྒན་དང༌། བུ་ཕྲུག །ཁྱོ་ག །བུ་སྤུན་དེ་ལྟར་འཇིག་རྟེན་མི་ཡུལ་
ནས་མཐོང་ཡུལ་དུ་མེད་པར་གྱུར་པ་རེད། མི་དེ་ཚོའི་ཁོངས་སུ་དེ་སྔ་འཐབ་ཕྱོགས་གཅིག་གྱུར་གྱི་
སྲིད་བྱུས་འོག་རྒྱ་ནག་གཞུང་གི་གོ་གནས་བཟུང་བ་དང༌། བོད་ནང་རྒྱ་ནག་དམར་གཞུང་གི་སྲིད་
དབང་འཛུགས་རོགས་བྱེད་མཁན་གྲངས་ཉུང་མི་རིགས་ཀྱི་འགོ་ཁྲིད་མང་པོ་ཡོད། མཚོ་སྔོན་ཞིང་
ཆེན་སྲིད་གཞུང་གིས་ཀྲུང་གུང་ཀྲུང་དབྱང་གི་མཛུབ་སྟོན་ལྟར“ངོ་ལོག་སྔོན་འགོག” ཁོ་ནའི་ཆེད་
དུ་སྤྲུལ་པའི་སྐུ་དང་། དུད་ཁྱིམ་བརྒྱ་སྟོང་གི་འགོ་པ་ཡིན་པའི་གྲངས་ཉུང་མི་རིགས་ཀྱི་འགོ་ཁྲིད་
དེ་ཚོ་ཆབ་སྲིད་སློབ་སྦྱོང་འཛིན་གྲྭའམ། ཚོགས་འདུར་འབོད་འགུགས་བྱས་ཀྱང༌། ཚོགས་འདུ་དེ་
ཚོ་མིང་ལ“སྦྱོང་བརྡར”ཐོགས་པ་ཙམ་ལས་དོན་དངོས་ཐོག་གསང་བའི་བཙོན་ནག་ཅིག་རེད། རྒྱ་
ནག་གཞུང་གི་སྲིད་བྱུས་འདིའི་འོག་བཙོན་འཇུག་བྱས་པའི་མི་སྣ་གཅིག་ནི་དེ་སྔ“གྲགས་ཅན་རྒྱལ་
གཅེས་མི་སྣ”དང༌། རྨ་ལྷོ་བོད་རིགས་རང་སྐྱོང་ཁུལ་གྱི་འགོ་གཙོ། རྒྱལ་ཡོངས་སྲིད་གྲོས་ཀྱི་ཨུ་
ཡོན། རྒྱལ་ཡོངས་མི་རིགས་ལས་དོན་ཨུ་ཡོན་ལྷན་ཁང་གི་ཨུ་ཡོན་ཡིན་པའི་རོང་བོ་དགོན་ཆེན་
གྱི་རོང་བོ་གྲུབ་ཆེན་སྐུ་ཕྲེང་བདུན་པ་བློ་བཟང་འཕྲིན་ལས་ལུང་རྟོགས་རྒྱ་མཚོ་རེད།
མི་ལོ་ཉི་ཤུའི་རྗེས་དང་མའོ་ཙེ་ཏུང་ཤི་རྗེས་མཚོ་སྔོན་གྱི་བོད་པ་ཚོར་སྤྱིར་དཀའ་ངལ་མང་པོ་
ཕྲད་ཀྱང་གཞི་ནས་བདེ་སྡུག་ཞུ་ཡུལ་དང་གྱོང་གུན་ཁ་གསབ་ཀྱི་ལམ་ཀ་ཞིག་ཐོབ་པ་རེད། ཕྱི་ལོ་
༡༩༧༩ ལོའི་ཟླ་༦ ཚེས་༢ ཉིན་མཚོ་སྔོན་ཞིང་ཆེན་གྱི་ཆེས་མཐོའི་མི་དམངས་ཁྲིམས་ཁང་གིས་
ཕྱི་ལོ་༡༩༥༨ ལོ་ནས“ངོ་ལོག་པར”ངོས་བཟུང་ནས་བཙོན་འཇུག་བྱས་པའི་བཙོན་པ་༡༢༢ གློད་
བཀྲོལ་བཏང་བའི་གསལ་བསྒྲགས་བྱས་པ་དང༌། ཕྱི་ལོ་༡༩༨༡ ལོར་མཚོ་སྔོན་ཞིང་ཆེན་སྲིད་
གཞུང་གིས་གཞི་ནས་སྐྱོན་འཛུགས་དྲང་བདེན་མ་བྱུང་བའི་མི་མང་པོར་དཀར་འདོན་བྱེད་འགོ་
བཙུགས་པ་རེད།
དེ་ལྟར་དཀར་འདོན་ཡོང་བར་དཀའ་ཚེགས་ཇི་ཙམ་ཆེན་པོ་ཡིན་པ་བོད་བརྒྱུད་ནང་བསྟན་གྱི་
དགོན་པ་གལ་ཆེ་ཤོས་གྲས་ཤིག་ཡིན་པའི་མཚོ་སྔོན་སྐུ་འབུམ་དགོན་པའི་མཁན་པོ་ཨ་ཀྱཱ་རིན་པོ་
ཆེས་གསལ་སྟོན་མཛད་ཡོད་དེ། དེའང་ཁོང་གིས་ཕྱིར་དྲན་གནང་ནས་གསུངས་དོན། ཉེས་མེད་
ཉེས་འཛུགས་ཕོག་པ་ལ་དཀར་འདོན་གྱི་ཞུ་གཏུག་ཐོག་མར་བྱེད་མཁན་ནི་སྐབས་དེའི་མཚོ་སྔོན་
ཏང་ཨུད་ཀྱི་དྲུང་ཡིག་དང༌། མཚོ་སྔོན་ནང་འགོ་ཁྲིད་ཀྱི་གོ་གནས་ཐོག་སླེབས་པའི་བོད་པ་ཐོག་
མའི་གྲས་ཡིན་པའི་བཀྲ་ཤིས་དབང་ཕྱུག་རེད། ཁོང་གི་བསམ་ཚུལ་དེར་དམར་ཤོག་ཚོགས་པའི་
དཔོན་རིགས་རིམ་ཁག་ཚང་མའི་ཡིད་ལ་འཐད་པ་མ་བྱུང་བ་དང༌། དམིགས་བསལ“ཟིང་འཁྲུག་
ཞོད་འཇགས”ཀྱི་ལས་འགུལ་ནང་དངོས་སུ་ཞུགས་མྱོང་བའི་ས་གནས་ལས་བྱེད་ཚོས་ཁོང་ལ་
འགོག་རྐྱེན་ཆེ་ཤོས་བཟོས་པ་རེད། གང་ཡིན་ཞེ་ན། “གྱེན་ལོག”ཐོག་དྲག་གནོན་བྱས་པའི་ལེགས་
སྐྱེས་སུ་རྒྱ་ནག་གཞུང་གིས་ཁོ་ཚོར་དབང་ཆའི་རྐུབ་སྟེགས་སྤྲད་ཡོད་པར་བརྟེན་ཁོ་ཚོས་ཟིང་
འཁྲུག་ཞོད་འཇགས་གཏོང་སྐབས་ཐལ་ཆ་ཆེ་བའི་བྱ་སྤྱོད་བརྩམས་པར་ཁས་ལེན་མི་བྱེད་པའམ།
ཁས་ལེན་བྱས་པའི་དབང་དུ་བཏང་ཡང་ཐལ་ཆ་ཏོག་ཙམ་ལས་བྱུང་མེད་པར་ཁས་ལེན་འདོད་བྱེད་
ཀྱི་མེད། འོན་ཀྱང་། བཀྲ་ཤིས་དབང་ཕྱུག་གིས་ཁོ་རང་གི་འབད་བརྩོན་ཁ་ཕྱོགས་པེ་ཅིང་དུ་བསྒྱུར་
བ་དང༌། དེར་ཁོང་གིས་ཀྲུང་གུང་ཀྲུང་དབྱང་གི་ཚོགས་མི་ཡང་ནས་བསྐྱར་དུ་ཐུག་ཐབས་བྱས་
ཤིང་། མཐའ་མ་ཕྱི་ལོ་༡༩༨༡ ལོའི་ཟླ་བ་གསུམ་པའི་ཟླ་མགོར་ཁོང་གི་བསམ་ཚུལ་ལ་ཏེང་ཞའོ་
ཕིང་གི་རྒྱབ་སྐྱོར་ཐོབ་པ་རེད།
བཀྲ་ཤིས་དབང་ཕྱུག་གི་དམིགས་ཡུལ་ལེགས་གྲུབ་ཡོང་བར་རོགས་སྐྱོར་བྱེད་མཁན་གཅིག་
ནི་གཞུང་དྲང(ཀྭང་མིང)ཉིན་རེའི་ཚགས་པར་མཚོ་སྔོན་ཡན་ལག་ཁང་གི་འགན་འཛིན་ལིའི་
ཝེད་རེད། ཕྱི་ལོ་༡༩༨༠ ལོའི་ཟླ་བ་དང་པོའི་ནང་ལིའི་ཝེད་ཀྱིས“མཚོ་སྔོན་གྱི་ཟིང་འཁྲུག་ཞོད་
འཇགས་འཐབ་རྩོད་ནང་བྱུང་བའི་ཐལ་ཆ”ཞེས་པའི་ནང་ཁུལ་ཡིག་ཆ་ཞིག་བྲིས་ཤིང༌། དེའི་ནང་
ཁོང་གིས་མཚོ་སྔོན་ནང་ད་དུང་ཡང་མ་ཉེས་ཁག་གཡོགས་ཕོག་པའི་གནས་ཚུལ་ཁག་གཅིག་ལ་
ཡོ་བསྲང་བྱེད་རྒྱུ་ལུས་ཡོད་པའི་སྐོར་བཀོད་ཡོད། ལིའི་ཝེད་ཀྱིས་ཡིག་ཆ་དེ་བཀྲ་ཤིས་དབང་ཕྱུག་
ལ་བསྟན་ནས་ཁོང་གི་ཆོག་མཆན་ཞུས་རྗེས་པེ་ཅིང་དུ་བསྐུར་བ་དང༌། མཐའ་མ་ཡིག་ཆ་དེ་སྐབས་
དེའི་ཀྲུང་གུང་རྩ་འཛུགས་པུའུ་ཡི་འགན་འཛིན་ཧུའུ་ཡའོ་པང་གི་ལས་ལྕོག་ཐོག་སླེབས་པ་རེད།
ཧུའུ་ཡའོ་པང་གིས་ཡིག་ཆ་དེ་རྒྱ་ནག་རྒྱལ་ཡོངས་སུ་དབང་ཆ་ཆེ་ཤོས་ཡོད་པའི་མི་སྣ་གསུམ་སྟེ།
ཏེང་ཞའོ་ཕིང་དང༌། ཧྭ་གོ་ཕང༌། ལིའི་ཤན་སྙན་གསུམ་ལ་བརྒྱུད་སྐུར་བྱས། དེ་ལྟར་བཀྲ་ཤིས་
དབང་ཕྱུག་གིས་ཁོ་རང་སྒེར་གྱི་སྙན་ཞུ་ཀྲུང་གུང་ཀྲུང་དབྱང་ལ་འབུལ་དུས་ཏེང་ཞའོ་ཕིང་གིས་དེར་
ཆོག་མཆན་སྤྲད་པ་རེད།
དེ་རྗེས་མཚོ་སྔོན་ཏང་ཨུད་ཀྱིས་ཕྱི་ལོ་༡༩༥༨ ལོའི་དྲང་བདེན་མ་བྱུང་བའི་གནས་ཚུལ་ཁག་
ལ་ཡོ་བསྲང་དང་དཀར་འདོན་བྱེད་དགོས་པའི་རེ་ཞུ་ཀྲུང་གུང་ཀྲུང་དབྱང་ལ་ཕུལ་བ་དང༌། ཀྲུང་
གུང་ཀྲུང་དབྱང་གིས་ཏེང་ཞའོ་ཕིང་གི་འོས་སྦྱོར་གཞིར་བཞག་སྟེ་ཕྱི་ཟླ་གསུམ་པའི་ཟླ་མཇུག་ཏུ་
དེར་ཆོག་མཆན་སྤྲད་པ་རེད། མཐོ་རིམ་འགོ་ཁྲིད་ཀྱི་རྒྱབ་སྐྱོར་ཡོད་པར་བརྟེན་བཀྲ་ཤིས་དབང་
ཕྱུག་དང་མཚོ་སྔོན་ཏང་ཨུད་ཀྱིས་ས་གནས་ལས་བྱེད་མགོ་མཁྲེགས་ཚོ་སྣང་མེད་དུ་བཏང་ནས་
གསང་བའི་ཚོགས་འདུ་ཞིག་ཐོག་ས་གནས་ཀྱི་གསང་བའི་ཡིག་ཆ་བསྔོགས་ཏེ་ཞིབ་བཤེར་བྱས་
རྗེས་དེ་ཚོ་འཕྲལ་མ་ཉིད་དུ་ཡང་བསྐྱར་གསང་བའི་སྒམ་ནང་ཕྱིར་བླུགས་པ་རེད། ཡིག་ཆ་དེ་ཚོའི་
ནང་ནས་ཁོ་ཚོར་མཚོ་སྔོན་གྱི་གྲངས་ཉུང་མི་རིགས་ཐོག་རྒྱ་ནག་གཞུང་གིས་ཁྲིམས་འགལ་གྱི་བྱ་
སྤྱོད་བརྩམས་པའི་དཔང་རྟགས་ཧང་སང་དགོས་པ་རྙེད་པ་དང་། དཔང་རྟགས་དེ་ཚོ་རྒྱ་ནག་གཞུང་
གིས་ཚེ་ལས་འདས་ཟིན་པའི“གསར་བརྗེར་ངོ་རྒོལ་བ”དང་ཁོ་ཚོའི་ནང་མིར་ཆབ་སྲིད་ཐོག་ནས་
དཀར་འདོན་དང་དཔལ་འབྱོར་ཐོག་ནས་གུན་གསབ་ཉུང་ཙམ་སྤྲད་པའི་གཞི་རྟེན་དུ་གྱུར་པ་རེད།
ཕྱི་ལོ་༢༠༠༣ ལོར་རྒྱ་ནག་དམར་ཤོག་ཚོགས་པས་ཡོངས་བསྒྲགས་མ་བྱས་པའི་ཡིག་ཆ་
ཕྱོགས་བསྒྲིགས་ཤིག་ནང་ཕྱི་ལོ་༡༩༥༨ ལོར་མཚོ་སྔོན་ནང་ཐལ་ཆ་ཆེ་བའི་དྲག་སྤྱོད་རྒྱ་ཁྱབ་
ཏུ་བྱུང་ཡོད་པ་དང་། དེ་ཚོ་མཚོ་སྔོན་ཏང་ཨུད་ཀྱི་དྲུང་ཡིག་ཀའོ་ཕེང་གིས་ལས་དོན་ཡག་པོ་་མ་
བསྒྲུབས་པར་བརྟེན་ནས་བྱུང་ཡོད་པར་དངོས་སུ་ཁས་ལེན་བྱས་ཡོད་དེ།
གྱེན་ལོག་ཞོད་འཇགས་སུ་གཏོང་བའི་ལས་དོན་ཁྲོད་ཀའོ་ཕེང་གིས“དམག་དོན་ཐོག་དྲག་
པོས་ཕར་རྒོལ་བྱེད་དགོས་པ་དང༌། ཆབ་སྲིད་ཀྱི་ཐོག་གོ་བསྐོན་བློ་འགུགས་དང་མང་
ཚོགས་ལ་སྐུལ་སློང་བྱེད་དགོས”པའི་ཏང་གི་གལ་ཆེའི་སྲིད་ཇུས་གཉིས་རྩིས་མེད་དུ་བཏང་
ཡོད། ཁོང་གིས“འབྲོག་ཁུལ་གྱི་རྙིང་ཞེན་བག་འཁུམས་ཀྱི་གདོང་འབག་བཤུ་བར་དྲག་
ཤུགས་བེད་སྤྱོད་གཏོང་རྒྱུ་ལས་ཐབས་ལམ་གཞན་མེད”ཅེས་ནན་བཤད་བྱས་ཏེ་ཚད་ལས་
འདས་པའི་དམག་ཤུགས་བེད་སྤྱོད་བཏང་ཡོད་ཅིང༌། དམག་འཁྲུག་སྐབས་ཁོང་གིས་ཕ་
རོལ་པོ་གང་ཐུབ་གསོད་དགོས་པ་དང་། “འཛིན་བཟུང་བྱས་པའི་ངོ་ལོག་འགོ་པ་སུ་ཡིན་
ཡང་འཕྲལ་མ་ཉིད་དུ་སྲོག་ཐོག་རུ་ཁག་གིས་མེ་མདའ་བརྒྱབ་སྟེ་གསོད་དགོས”པའི་བཀའ་
བཏང་ཡོད། དེར་བརྟེན། དཔུང་སྡེ་དང་ས་གནས་ལས་བྱེད་ཁག་གཅིག་གིས་བཟུང་དམག་
དང་བཙོན་པ་གང་བྱུང་བསད་དེ་ཞེད་སྣང་སྐྱེ་དགོས་པ་དང་གུ་ཡངས་གཏོང་ཐབས་མེད་
པའི་ནག་ཉེས་བསགས་པ་རེད།
རྒྱ་ནག་གཞུང་གི་དཔྱད་ཞིབ་དེ་སྤྱིར་ལོ་རྒྱུས་ཀྱི་དོན་དངོས་དང་མཐུན་ཡོད་ཀྱང༌། དེའི་ནང་ཀའོ་
ཕེང་གི་བྱ་སྤྱོད་ལ་མའོ་ཙེ་ཏུང་ངོ་མས་ཆོག་མཆན་དང་སྐུལ་སློང་བྱས་པའི་སྐོར་གསལ་ཁ་འདོན་
རྒྱུར་འཛེམ་ཟོན་བྱས་ཡོད།
ཕྱི་ལོ་༡༩༥༩ ལོའི་མཚམས་སུ་རྒྱ་ནག་དམར་གཞུང་གིས“དམངས་གཙོའི་བཅོས་བསྒྱུར”ལ
ཁ་གཡར་ཏེ་མཚོ་སྔོན་གྱི་བོད་པ་ཚོ་རྒྱ་མི་དམར་པོའི་དབང་སྒྱུར་འོག་ཏུ་འཇུག་ཐུབ་པ་བྱུང་ཡོད་
ཀྱང༌། དེའི་ཆེད་དུ་ཁོ་ཚོས་མི་གྲངས་ཧ་ཅང་མང་པོའི་ཚེ་སྲོག་དང་མི་ཚེ་ཆུད་ཟོས་སུ་བཏང་བ་
རེད། དེ་འབྲེལ་དུ་མཚོ་སྔོན་ཞིང་ཆེན་སྲིད་གཞུང་གིས“སྤྱི་ཚོགས་རིང་ལུགས་ཀྱི་གསར་བརྗེའི་ཚ་
རླབས་འཕྱུར”སྐབས་ཁོ་ཚོས“ངོ་ལོག་ཇག་པ”ཁྲི་བརྒྱད་ལྷག“ཚར་བཅད”པ་དང་། “ལོག་སྤྱོད་
པ་དང་མི་ངན”སུམ་ཁྲི་དགུ་སྟོང་ལྷག་འཛིན་བཟུང་བྱས་ཡོད་ཅེས་འུད་ཤོབ་བཤད་ཡོད། མཚོ་
སྔོན་ཞིང་ཆེན་གྱི་ས་ཁུལ་ཁ་ཤས་སུ་རྒྱ་ནག་དམར་གཞུང་གིས་ཡུལ་དེའི་ཁྱོན་བསྡོམས་མི་འབོར་
གྱི་བརྒྱ་ཆ་༢༠ ལྷག་འཛིན་བཟུང་བྱས་ཡོད་ཅིང་། “ཟིང་འཁྲུག་ཞོད་འཇགས་སུ་གཏོང་བའི”ལས་
འགུལ་ལམ། མུ་གེ་ཆེན་པོའི་སྐབས་སུ་མི་གྲངས་ལས་འདས་པ་ཤི་བ་རེད།
བོད་པའི་དགོན་སྡེ་རེ་གཉིས་མ་གཏོགས་ཚང་མ་རྒྱ་ནག་གཞུང་གིས་གཏོར་བཤིག་བཏང་
བའམ། བཙན་བཟུང་བྱས་པ། ཡང་ན་སྒོ་བརྒྱབ་པ་དང༌། དེ་ཚོའི་ནང་ཆོས་ལུགས་ཀྱི་བྱེད་སྒོ་
མངོན་གསལ་དོད་པོས་བྱེད་མི་ཆོག་པ་བཟོས་པ་རེད། སྐུ་འབུམ་དགོན་པ་ནས་གྲྭ་པ་ཚང་མ་ཕྱིར་
འབུད་བཏང་བ་དང་། དགོན་པའི་ཁོར་ཡུག་ཚང་མ“གྲལ་རིམ་འཐབ་རྩོད་ཀྱི་འགྲེམས་སྟོན་ཁང”དུ་
བསྒྱུར་བ་རེད། དགོན་པ་དེ་ཁོ་ནའི་ནང་རྒྱ་ནག་གཞུང་གིས“ནོར་ནས་འཛིན་བཟུང་དང་ནོར་ནས་
ཁྲིམས་ཆད་བཅད་པའི”མི་གྲངས་༤༢༧ བྱུང་ཡོད། དེ་དུས་ས་ཞིང་བཅོས་བསྒྱུར་དང“ཐུན་
མོང་ཅན་དུ་སྒྱུར་བའི”ལས་འགུལ་མཇུག་བསྒྲིལ་ཏེ་མཚོ་སྔོན་གྱི་བོད་པ་ཚོ་རྒྱ་མིའི་ས་ཁུལ་དང་
འདྲ་བར་སྒོ་རའི་ནང“ཁྲོ་ཐབ་ཆེན་པོ”གཉེར་དགོས་པ་དང༌། ཁ་ལག་སྤྱི་པའི་ཟ་ཁང་ནང་ཟ་དགོས་
པའི“མི་དམངས་སྤྱི་ཁང”གི་ལམ་ལུགས་འོག་གནས་ཡོད་ཅིང༌། རྒྱ་ནག་གཞུང་གིས“རྒྱལ་ཁབ་
འཛུགས་སྐྲུན་ལ་རྒྱབ་སྐྱོར”བྱེད་དགོས་ཞེས་བཤད་དེ་མི་མང་གིས་རང་གི་རྒྱུ་ནོར་ལོངས་སྤྱོད་
རྒྱ་ནག་གཞུང་ལ་ཞལ་འདེབས་རྒྱག་དགོས་པ་བཟོས་པ་རེད། ད་དུང་བོད་པར་དམིགས་བསལ་
གྱི་གནས་ཚུལ་ཞིག་བྱུང་ཡོད་པ་ནི། རྒྱ་ནག་གཞུང་གི་ལས་དོན་ཚོགས་ཆུང་གིས“བོད་པའི་ཡུལ་
སྲོལ་གོམས་གཤིས་ལ་བསྒྱུར་བཀོད”གཏོང་རྒྱུ་ཡིན་ལུགས་བཤད་དེ་བཙན་གྱིས་བོད་པའི་འབྲོག་
པས་སྦྲ་གུར་གཏན་འཇགས་སྲང་ལམ་ལྟར་རྒྱག་དགོས་པ་དང༌། བོད་ཆས་དོར་ནས་རྒྱ་ལྭ་གྱོན་
དགོས་པ། ད་དུང་འབྲོག་པའི་འཚོ་ཐབས་དང་འཚོ་བ་དོར་ཏེ་ཡུལ་གྱི་ཆགས་བབས་དང་མི་འཚམ་
པའི་ཞིང་ལས་གཉེར་དགོས་པ་སོགས་བཟོས་པ་རེད།
དེ་ལྟར་ཡང་། ཐག་རིང་ལུང་ཁུག་གི་ཡུལ་མི་དེ་ཚོའི་དཀའ་སྡུག་རྒྱ་རིགས་མི་མང་གིས་གང་
ཡང་ཤེས་མེད་ཅིང༌། མཚོ་སྔོན་གྱི་འབྲོག་པ་ཚོ་ཐ་ན་ཁམས་པ་ཚོ་ལས་ལྷག་པར་ཁེར་སྡོད་བྱེད་
མཁན་ཡིན་པས་འཛམ་གླིང་ཕྱི་ལོགས་ཀྱིས་ཁོ་ཚོའི་དཀའ་ངལ་སྐོར་ལ་ཤེས་རྟོགས་གང་ཡང་
བྱུང་མེད། བོད་རང་སྐྱོང་ལྗོངས་ཁུལ་ལ་ཆ་བཞག་ན། རྒྱ་ནག་དམར་ཤོག་ཚོགས་པས“བཅོས་
བསྒྱུར་ལོ་དྲུག་རིང་ཕར་འགྱང་བྱེད་རྒྱུའི”སྲིད་བྱུས་བཟུང་བ་དང༌། ལྟར་སྣང་ལ་རྒྱ་ནག་དམར་
གཞུང་གིས་བོད་རང་སྐྱོང་ལྗོངས་ཁུལ་ལ་གུ་ཡངས་བྱས་པ་ལྟ་བུར་མངོན་ཡང་། དོན་དངོས་ཐོག་
མི་ཚང་མས་ས་ཁུལ་དེ་ཚོ་ལའང་སྔ་རྗེས་མ་གཏོགས“བཅོས་བསྒྱུར”གྱི་གོད་ཆགས་ཕོག་རྒྱུ་ཡིན་
པ་གསལ་པོར་ཤེས་ཀྱི་ཡོད།
སྐབས་དེར་རྒྱ་ནག་གཞུང་གིས་མཚོ་སྔོན་ནང་ཚད་མཐོའི་གསང་བའི་ལས་གཞི་ཞིག་གཉེར་
བཞིན་ཡོད་ཅིང༌། དེས་ཁུལ་དེའི་བོད་མིའི་དཀའ་སྡུག་ཇེ་ཆེར་གཏོང་རྒྱུ་རེད། དེའང་རྒྱ་ནག་གཞུང་
གིས་མཚོ་སྔོན་ཞིང་ཆེན་མཚོ་བྱང་བོད་རིགས་རང་སྐྱོང་ཁུལ་མདའ་བཞི་རྫོང་གི་སེར་ཐང་རྩྭ་
ཐང་ཐོག“རྡུལ་ཕྲན་གྲོང་ཁྱེར”གསར་རྒྱག་བྱེད་བཞིན་ཡོད་པ་དང་། དུས་ཕྱིས་སུ་ས་དེ་ནས་རྒྱ་
ནག་གི་རྡུལ་ཕྲན་མཚོན་ཆ་དང་ཉིང་རྡུལ་མཚོན་ཆ་ཐོག་མར་བཟོ་སྐྲུན་བྱེད་ཀྱི་རེད། དེའང་མའོ་ཙེ་
ཏུང་གིས་འཛམ་གླིང་རྒྱལ་ཁབ་མང་པོར་ཕར་ཚུར་དཔུང་སུག་བཏང་སྟེ་རྒྱ་ནག་དེ་བཞིན་རྡུལ་ཕྲན་
མཚོན་ཆ་ཡོད་པའི་རྒྱལ་ཁབ་ཀྱི་ཁོངས་སུ་ཚུད་ཐབས་བྱེད་སྐབས་ཁོང་གིས་རྒྱུན་གཏན་གྱི་འཐབ་
ཕྱོགས་གཅིག་གྱུར་སྲིད་བྱུས་ལས་ཁ་གྱེས་ཏེ་མཚོ་སྔོན་གྱི་ས་གནས་གྲངས་ཉུང་མི་རིགས་ཚོའི་
ཐོག་ཏུ་དྲག་གནོན་བྱས་པ་རེད།
མའོ་ཙེ་ཏུང་གི་མངོན་འདོད་སྒྲུབ་ཐབས་སུ་རྒྱ་ནག་དམར་གཞུང་གིས་ས་དེ་ནས་སོག་པོ་
དང་བོད་པའི་འབྲོག་པ་ཁྲི་གཅིག་མ་ཟིན་ཙམ་བཙན་གྱིས་གནས་སྤོ་བྱེད་བཅུག་པ་རེད། ཉིན་
གཅིག་སྔོན་ལ་རྒྱ་ནག་གཞུང་གིས་འབྲོག་པ་ཚོར་ནོར་ལུག་དང༌། སྒོ་ཁྱི། སྦྲ་གུར་སོགས་རང་
སོར་འཇོག་དགོས་པ་དང༌། ཁྱིམ་གྱི་མཁོ་ཆས་སྟབས་བདེ་ཙམ་ལས་འཁྱེར་མི་ཆོག་པའི་བཀའ་
བཏང་བ་དང་། ཕྱི་ཉིན་ཕྱི་ལོ་༡༩༥༨ ལོའི་ཟླ་༡༠ ཚེས་༢༠ ཉིན་རྒྱ་ནག་གཞུང་གི་ལས་བྱེད་
དང་ས་རྒོད་གསར་སྦོལ་ཡུལ་དམག་གིས་ཁོ་ཚོ་རང་ཁྱིམ་ནས་ནོར་ལུག་ལྟར་བྲེལ་འཚུབ་ཀྱིས་
བདས་ཏེ་གནས་སྤོ་བྱས། གྲང་ངར་ཆེ་བའི་མཐོ་སྒང་གི་དགུན་སྟོད་དུ་འབྲོག་པ་ཚོ་རུ་བསྒྲིགས་
ནས་ལམ་དུ་ཞུགས་སྐབས་ལམ་བར་དུ་མི་བརྒྱ་ཕྲག་མང་པོ་འཁྱག་གྲང་དང་གྲོད་པ་མ་འགྲངས་
པར་ཚེ་ལས་འདས་པ་རེད།
དེ་ནས་མའོ་ཙེ་ཏུང་གིས་མཚོ་སྔོན་དཔེ་མཚོན་དུ་བཞག་སྟེ་བོད(རང་སྐྱོང་ལྗོངས)ལ་དོ་སྣང་
བྱེད་འགོ་བཙུགས། ཕྱི་ལོ་༡༩༥༨ ལོའི་ཟླ་༦ ཚེས་༢༤ ཉིན་མཚོ་སྔོན་ཏང་ཨུད་ཀྱིས་ངོ་ལོག་
ཟིང་འཁྲུག་རྗེས་ལ་ཕུལ་བའི་ལས་དོན་སྙན་ཞུ་ཞིག་ཐོག་ཁོང་གིས“ང་ཚོས་ངེས་པར་དུ་བོད(རང་
སྐྱོང་ལྗོངས)ནང་གཞི་ཁྱོན་ཆེ་བའི་ངོ་ལོག་ཟིང་འཁྲུག་ཡོང་སྲིད་པར་གྲ་སྒྲིག་བྱེད་དགོས། ངོ་ལོག་
ཟིང་འཁྲུག་ཇི་ཙམ་ཆེ་བ་བྱུང་བ་དེ་ཙམ་དུ་བཟང་བ་ཡོད”3ཅེས་ཡིག་ཆུང་ཞིག་བྲིས། ཕྱི་ལོ་༡༩༥༨
ལོའི་ཟླ་བ་བདུན་པའི་ནང་རྒྱ་དམག་སྤྱི་ཁྱབ་དྲག་ཇུས་པུའུ་ཡིས་འདམ་གཞུང་གནམ་ཐང་དུ་འཁྲབ་
ལྡན་རླངས་འཁོར་བཅུ་གསུམ་དང༌། ལྷ་སར་ཡོད་པའི་བོད་ལྗོངས་དམག་ཁུལ་ཁང་དུ་འཁྲབ་ལྡན་
རླངས་འཁོར་བཅོ་ལྔ་བཅས་བོད(རང་སྐྱོང་ལྗོངས)ལ་འཁྲབ་ལྡན་རླངས་འཁོར་ཉི་ཤུ་རྩ་བརྒྱད་
བཏང༌། དེ་རྗེས་རིང་པོ་མ་སོང་བར་ཕྱི་ཟླ་༨ ཚེས་༡༨ ཉིན་ཀྲུང་གུང་ཀྲུང་དབྱང་དྲུང་ཡིག་ལས་
ཁུངས་ཀྱི་སྤྱི་ཁྱབ་དྲུང་ཡིག་ཏེང་ཞའོ་ཕིང་གིས་རྒྱ་དམག་བོད་ལྗོངས་དམག་ཁུལ་ཁང་གི་དམག་
སྤྱི་ཀྲང་གོ་ཧྭ་དང་དམག་སྤྱི་གཞོན་པ་ཏིང་ཧྲའོ་ཏུང་ལ་རང་གི་དམག་ས་སྲ་བརྟན་བཟོ་དགོས་པ་
དང་། འགྲིམ་འགྲུལ་ལ་སྲུང་སྐྱོབ་བྱེད་དགོས། གདེང་ཚོད་ཡོད་ན་དམག་རྒྱོབ། གདེང་ཚོད་མེད་
ན་དམག་མ་རྒྱོབ། ངོ་ལོག་པས་ཟིང་འཁྲུག་སློང་གི་འདུག་ན་ཆེ་ཙམ་སློང་ཆུག །ཟིང་ག་ཚོད་ཆེ་
བ་བསླངས་བ་དེ་ཙམ་གྱིས་བཅོས་བསྒྱུར་མཐིལ་ཕྱིན་པ་ཡོང་གི་རེད། རྒྱ་དམག་གིས་རང་དགར་
དམག་ལ་ཞུགས་རྒྱུ་མེད།ཐོན་སྐྱེད་བྱེད་སྐབས་དོགས་ཟོན་ཆེ་སྐྱེད་ཀྱིས་མེ་མདའ་རྟག་ཏུ་འགྲམ་དུ་
ཉར་དགོས་ཞེས་མཛུབ་སྟོན་བྱས་པ་རེད།
སི་རྒྱ་ནག་དམར་ཤོག་ཚོགས་པས་ཕྱི་ལོ་༡༩༥༠ ང་གྲངས་ནང་ཡུན་ནན་དང་། ཀན་སུའུ།
ཁྲོན། མཚོ་སྔོན་གྱི་བོད་པའི་སྤྱི་ཚོགས་སྒྲོམ་གཞིར་འགྱུར་བ་བཏང་བ་དང༌། བོད་པའི་ངོ་རྒོལ་
ཐོག་དྲག་གནོན་ཇི་བྱས་ཀྱི་ཞིབ་ཕྲ་དེབ་གཞན་ཞིག་གི་བརྗོད་གཞི་ཡིན་ངེས་ལས་དེབ་འདིའི་ནང་
དེ་ཚོའི་སྐོར་ཕྱི་ལོ་༡༩༥༩ ལོའི་ལྷ་སའི་གཉན་འཕྲང་ཆེ་བའི་དུས་སྐབས་ཀྱི་དགོས་ངེས་རྒྱབ་
ལྗོངས་ལྟ་བུར་ཟུར་ཙམ་ལས་གླེངས་མེད། དེ་དུས་སྤྱིར་རྒྱ་ནག་གཞུང་གིས་མཚོ་སྔོན་ཞིང་ཆེན་
ནང་རྩ་བའི་ཆ་ནས་བོད་པའི་ངོ་རྒོལ་ཐོག་དྲག་གནོན་བྱས་ཟིན་ཡོད་ཀྱང་། སི་ཁྲོན་ཞིང་ཆེན་གྱི་རྔ་
བ་དང་དཀར་མཛེས་ཁུལ་གཉིས་ཀར་དམག་འཁྲུག་ད་དུང་ཡང་རྒྱག་བཞིན་ཡོད་པར་བརྟེན། རྒྱ་
ནག་དམར་གཞུང་གིས་ཁུལ་དེ་གཉིས་ནང་མེ་མདའི་དྲག་ཤུགས་ཀྱི་འཇིགས་སྐུལ་འོག“དམག་
རྒྱག་པ་དང་དུས་གཅིག་ཏུ་བཅོས་བསྒྱུར་བྱེད་པའི”སྲིད་བྱུས་ལག་བསྟར་བྱས། ཡུན་ནན་དང་ཀན་
སུའུ་ཞིང་ཆེན་ནང་དུའང་རྒྱ་ནག་དམར་གཞུང་གིས་དེ་འདྲའི་བྱེད་སྟངས་ལག་བསྟར་བྱས་ཡོད་
ཀྱང༌། ཡིག་ཚོགས་ལ་འཇིགས་ཏེ་འདིར་ཞོར་དུ་བསྡུས་ཙམ་ལས་གླེང་གི་མིན། ཡུན་ནན་ཞིང་
ཆེན་གྱི་བོད་རིགས་ས་ཁུལ་གཙོ་བོ་ཡིན་པའི་བདེ་ཆེན་བོད་རིགས་རང་སྐྱོང་ཁུལ་དུ་ཕྱི་ལོ་༡༩༥༦
ལོའི་ལོ་མཇུག་ནས་ཕྱི་ལོ་༡༩༥༨ ལོའི་ལོ་མཇུག་བར་རྒྱ་ནག་དམར་གཞུང་གིས་ས་ཞིང་བཅོས་
བསྒྱུར་བྱས་པ་དང་། དེར་བོད་པས་གྱེན་ལོག་བྱས། བོད་པའི་གྱེན་ལོག་ཐོག་རྒྱ་ནག་དམར་གཞུང་
གིས་ཁྲག་དྲི་བྲོ་བའི་དྲག་གནོན་བྱས་ཏེ་སྤྱི་ཚོགས་ཟང་ཟིང་དུ་གྱུར། ཀན་སུའུ་ཞིང་ཆེན་ནང་བོད་
པ་ཕལ་ཆེ་བ་ཀན་ལྷོ་བོད་རིགས་རང་སྐྱོང་ཁུལ་དུ་ཡོད་ཅིང་། དེར་རྒྱ་ནག་གཞུང་གིས་དམིགས་
བསལ་རྡུང་རྡེག་ཆེན་པོ་བཏང་བ་དང༌། ཁུལ་དེའི་དགོན་སྡེ་ཁག་ལ་གཏོར་སྐྱོན་ཇི་ཙམ་ཆེན་པོ་
ཕོག་པ་གོང་དུ་གླེངས་ཟིན་པ་ལྟར་ཡིན་ཡང༌། རྒྱ་ནག་དམར་གཞུང་གིས་ཕྱིས་སུ་ཁས་བླངས་བ་
ལྟར་རྒྱ་མིའི་ལས་འགུལ་དེ་ཚོས་བོད་པ་ཁྲི་ཁ་ཤས་ཀྱི་མི་ཚེ་ཆུད་ཟོས་སུ་བཏང་ཡོད།
ཕྱི་ལོ་༡༩༥༨ ལོའི་ལོ་མཇུག་མཚམས་སུ(མཚོ་སྔོན་དང་། སི་ཁྲོན། ཡུན་ནན། ཀན་སུའུ)
ཞིང་ཆེན་བཞིའི་ནང་རྒྱ་ནག་དམར་གཞུང་ལ་དམག་འཁྲུག་གི་རྒྱལ་ཁ་རྩ་བའི་ཆ་ནས་ཐོབ་ཟིན་པ་
དང༌། བོད་པར་ཕམ་ཁ་ཚབས་ཆེན་ཕོག་ཡོད་པས་རྒྱ་མིས་ཞིང་ཆེན་དེ་ཚོའི་ནང་ལག་བསྟར་བྱས་
པའི་ལས་འགུལ་ཚང་མ་བོད(རང་སྐྱོང་ལྗོངས)དུའང་སྤེལ་རྩིས་ཡོད།

༤ བག་ཕེབས་བྲལ་བའི་དཔྱིད་དུས་ཀྱི་ལྷ་ས།

༄༅། །གལ་ཏེ་གྲོང་ཁྱེར་ཞིག་ལ་སྙིང་ཡོད་པའི་དབང་དུ་བཏང་ན་ལྷ་སའི་སྙིང་ནི་བརྗིད་ཆགས་
པའི་གཙུག་ལག་ཁང་རེད། གཙུག་ལག་ཁང་ནི་ཕྱི་ལོའི་དུས་རབས་བདུན་པའི་ནང་ཆོས་རྒྱལ་སྲོང་
བཙན་སྒམ་པོས་ཕྱག་བཏབ་པ་དང༌། རྗེས་ཀྱི་མི་རབས་རིམ་པས་དེར་ཞིག་གསོ་དང་རྒྱ་སྐྱེད་བྱས་
པ་ཞིག་རེད། གཙུག་ལག་ཁང་ནི་བོད་པའི་གནས་རྩ་ཆེ་ཤོས་ཡིན་ཞིང༌། དུས་རབས་མང་པོའི་རིང་
ས་ཕྱོགས་འདྲ་མིན་ནས་གནས་མཇལ་བ་ཟམ་མི་ཆད་པར་ཐག་རིང་ནས་དཀའ་སྡུག་དང་དུ་བླངས་
ལམ་ཐག་ཧྲིལ་པོར་རྐྱང་ཕྱག་འཚལ་གྱིན་གཙུག་ལག་ཁང་དུ་མཆོད་མཇལ་ཞུ་བར་ཡོང་གི་ཡོད།
གཙུག་ལག་ཁང་གི་འདུ་ཁང་ནང་དགུང་ལོ་བཅུ་གཉིས་ཀྱི་རྣམ་པར་བཞུགས་པའི་སངས་རྒྱས་
ཤཱཀྱ་མུ་ནེའི་སྐུ་བརྙན་ཞིག་ཡོད་པ་དེ་བོད་ནང་གི་ཐུབ་པའི་སྐུ་བརྙན་རྙིང་ཤོས་གྲས་ཤིག་རེད།
སངས་རྒྱས་ཀྱི་སྐུ་བརྙན་དེ་ཆོས་རྒྱལ་སྲོང་བཙན་སྒམ་པོའི་བཙུན་མོ་ཝན་ཁྲེང(རྒྱ་བཟའ)ཀོང་ཇོས་
རྒྱ་ནག་ནས་གདན་དྲངས་པ་དང༌། བོད་པས་དེར“ཇོ་བོ་རིན་པོ་ཆེ”ཞེས་བོས་ནས་ཕྱག་མཆོད་
འབུལ་བྱེད་ཀྱི་ཡོད། གཙུག་ལག་ཁང་གི་འདུ་ཁང་མཐའ་སྐོར་དུ་མ་ཎི་འཁོར་ལོ་༣༨༠ ཡོད་པ་དེ་
ཚོ་དུས་རབས་མང་པོའི་རིང་དད་ལྡན་པ་ས་ཡ་མང་པོའི་ལག་གིས་བསྐོར་ཡོད་ཅིང་། མ་ཎི་འཁོར་
ལོ་དེ་ཚོ་འཁོར་བཞིན་འཁོར་བཞིན་ལྷ་ས་གྲོང་ཁྱེར་དུ་བོད་ས་ཕག་ཕྱི་ལོ་༡༩༥༩ ཤར་བ་རེད།
ཕྱི་ལོ་༡༩༥༩ ལོ་ནི་ཏཱ་ལའི་བླ་མ་སྐུ་ཕྲེང་བཅུ་བཞི་པ་བསྟན་འཛིན་རྒྱ་མཚོར་ཧ་ཅང་དམིགས་
བསལ་གྱི་ལོ་ཞིག་རེད། ལོ་དེར་ཁོང་དགུང་ལོ་༢༤ ལ་སོན་གྱི་ཡོད་པས་བོད་ལུགས་ལྟར་ན་ཁོང་
གི་དགུང་ཀེག་འཁེལ་ཡོད་ཅིང༌། བོད་པ་མང་པོའི་སེམས་ནང་དགུང་ཀེག་ལ་བར་ཆད་ཡོང་ཉེན་
ཆེ་བས་གལ་ཏེ་ཏཱ་ལའི་བླ་མར་བར་ཆད་ཕྲད་ན་བོད་མི་ཚང་མར་བར་ཆད་བྱུང་བ་དང་དབྱེར་མེད་
པས་ཏཱ་ལའི་བླ་མའི་སྐུ་ཕྱྭ་འཕྲོད་བཞེས་ལ་སྒོ་ཀུན་ནས་དོགས་ཟོན་གཡེལ་མེད་དགོས་པའི་སེམས་
ཁྲལ་བྱུང༌། འོན་ཀྱང༌། ཏཱ་ལའི་བླ་མར་རང་གི་དགུང་ཀེག་ཐོག་དགོངས་པ་བཞེས་ཁོམ་མེད་དེ།
འཚོག་ལ་ཉེ་བའི་སྨོན་ལམ་ཆེན་མོའི་ཚོགས་ཐོག་ཏུ་ཁོང་གིས་གཙུག་ལག་ཁང་ནང་དགེ་བཤེས་ལྷ་
རམས་པའི་རྒྱུགས་སྤྲོད་མཐའ་མ་དེ་བཞེས་དགོས་པས་དེ་དུས་ཁོང་གིས་བློ་རྩེ་གཅིག་བསྒྲིམས་
ཀྱིས་སློབ་གཉེར་གསན་བཞེས་གནང་བཞིན་ཡོད།
ཁོང་ཕྲུ་གུ་ཆུང་ཆུང་ཡིན་པའི་སྐབས་སུ་ཏཱ་ལའི་བླ་མ་སྐུ་ཕྲེང་བཅུ་གསུམ་པའི་ཡང་སྲིད་དུ་
ངོས་འཛིན་ཞུས་པ་དང༌། ལྷ་སར་གདན་དྲངས་པ་རེད། ལྷ་སར་སླེབས་ཏེ་རིང་པོ་མ་སོང་བར་ཁོང་
གིས་ནང་བསྟན་སློབ་གཉེར་ཤུགས་དྲག་གིས་གནང་འགོ་བཙུགས་ཤིང་། ཁོང་གིས་དགུང་ལོ་བཅོ་
ལྔའི་ཐོག་བོད་ཀྱི་ཆབ་སྲིད་སྐུ་དབང་བཞེས་རྗེས་རྒྱ་ནག་དང་རྒྱ་གར་སོགས་གང་དུ་ཕེབས་ཀྱང་
ཁོང་གིས་ཡོངས་འཛིན་གླིང་རིན་པོ་ཆེ་དང་ཁྲི་བྱང་རིན་པོ་ཆེ་རྣམ་གཉིས་ལྷན་དུ་ཆིབས་ཞབས་
ཁོངས་སུ་ཁྲིད་དེ་སློབ་གཉེར་འཐུས་ཤོར་མི་ཡོང་བ་གནང་བ་དང༌། རྒྱལ་ཁབ་ཀྱི་ཆབ་སྲིད་ལས་
དོན་ཅི་འདྲའི་བྲེལ་ཟིང་ཆེ་ནའང་ཏཱ་ལའི་བླ་མས་ཆོས་ཕྱོགས་ཀྱི་སློབ་གཉེར་དང་ཉམས་ལེན་ལ་
ལྷོད་གཡེང་རྩ་བ་ནས་བཏང་མེད། སྤྱིར་ཁོང་ཉིད་བོད་བརྒྱུད་ནང་བསྟན་གྱི་གོང་ན་མེད་པའི་དབུ་
ཁྲིད་ཡིན་ཡང་དགེ་བཤེས་ལྷ་རམས་པའི་ཕྱག་འཁྱེར་བཞེས་སྐབས་ཁོང་གིས་བོད་པའི་སྲོལ་རྒྱུན་
དང་མཐུན་པར་གཙུག་ལག་ཁང་གི་ཇོ་བོའི་སྐུ་མདུན་དུ་ནང་པའི་མཁས་པ་དང༌། གྲྭ་ཚོགས་ཀྱི་
དབུས་སུ་ཕུལ་བྱུང་གི་ནང་པའི་མཁས་པ་མང་པོ་དང་ལྷན་དུ་ནང་ཆོས་ཀྱི་གཞུང་ལ་འགལ་བརྟག་
གི་རྩོད་པ་གནང་སྟེ་རང་གི་སྦྱངས་འབྲས་ཀུན་གྱི་མིག་སྔར་གཤོམ་དགོས་ཀྱི་ཡོད། ཏཱ་ལའི་བླ་
མས་ཁོང་ཉིད་ཀྱི་མཚན་གནས་ལ་བརྟེན་ནས་སུས་ཀྱང་ཁོང་ལ“གུ་ཡངས”གཏོང་རྒྱུ་མིན་པ་དང༌།
ཁོང་གིས་སློབ་གཉེར་བ་ཀུན་དང་འདྲ་བར་རང་གི་ཤེས་བྱ་ཡོན་ཏན་ཁོ་ན་ལ་བརྟེན་ནས་ནང་བསྟན་
གྱི་ཆེས་མཐོའི་མཚན་རྟགས་དེ་བཞེས་དགོས་པ་མཁྱེན་གྱི་ཡོད། དེར་བརྟེན། འཛམ་གླིང་ནུབ་
ཕྱོགས་ཁུལ་གྱི་གཙུག་ལག་སློབ་གྲྭ་ཆེན་མོའི་འབུམ་རམས་པའི་སློབ་ཕྲུག་གིས་ཆེད་རྩོམ་ཐོག་གྲ་
སྒྲིག་བྱེད་པ་དང་མཚུངས་པར་ཏཱ་ལའི་བླ་མས་ཀྱང་དགེ་བཤེས་ལྷ་རམས་པའི་རྒྱུགས་སྤྲོད་ཆེད་དུ་
གཟབ་ནན་ཆེན་པོས་སློབ་གཉེར་གནང་བ་རེད།
འོན་ཀྱང༌། སྐབས་དེར་བོད་མི་རིགས་ལོ་རྒྱུས་ཀྱི་དཀྱོག་མཚམས་ཆེན་པོ་ཞིག་ཏུ་སླེབས་
ཡོད་ཅིང་། སྤྱིར་ལྷ་ས་དང་གཞིས་ཀ་རྩེར་དྲག་པོའི་གྱེན་ལངས་བྱུང་མེད་ཀྱང༌། བོད་ཀྱི་ས་ཁུལ་
གཞན་གང་སར་དམག་འཁྲུག་ཆད་མེད་དུ་འབྱུང་བཞིན་ཡོད། ད་དུང་ཏཱ་ལའི་བླ་མས་མཁྱེན་རྟོགས་
མ་བྱུང་བར་མའོ་ཙེ་ཏུང་གིས་ལྷ་སར་བཅའ་སྡོད་ཁོ་རང་གི་གཤམ་འོག་ལས་བྱེད་ལ་བོད(རང་སྐྱོང་
ལྗོངས)ནང་དམག་རྒྱག་གི་གྲ་སྒྲིག་བྱེད་དགོས་པའི་མཛུབ་སྟོན་བྱས་ཟིན་ཡོད།
བོད་མཐོ་སྒང་གི་ཉི་ཡུན་ཐུང་བའི་དབྱར་གཞུང་གི་ཉིན་གཅིག་སྟེ། ཕྱི་ལོ་༡༩༥༨ ལོའི་ཟླ་༦ ཚེས་
༡༦ ཉིན་དེ་སྔའི་ལྷ་སའི་ཚོང་པ་མགོན་པོ་བཀྲ་ཤིས་ཀྱི་འགོ་ཁྲིད་འོག་ཚོ་པ་མི་འདྲ་བ་སུམ་ཅུ་
སོ་བདུན་གྱི་མི་བརྒྱ་ཕྲག་ཁ་ཤས་ཤིག་ཟང་ངི་ཟིང་ངིའི་ངང་ལྷོ་ཁ་ལྕགས་ཚ་གྲི་གུ་ཐང་“གི་ལུང་
གཤོངས་ཤིག་ཏུ་ལྷན་འཛོམས་བྱས་པ་རེད། ཁོ་ཚོ་ནི་ཞིང་པ་དང༌། འབྲོག་པ། སྒོ་ཚོང་རྒྱག་
མཁན། གྲྭ་པ་སོགས་ཡིན་ཞིང༌། ཁོ་ཚོས་རང་གིས་མཁོ་སྒྲུབ་བྱས་པའི་མེ་མདའ་རིང་མདའ་དང༌།
མེ་མདའ་མེ་ལྕགས་ཁ་འབར། རྔོན་མདའ། དཔའ་དམ་སོགས་མཚོན་ཆ་ཁྱེར་ཡོད་པ་དང་། གྱོན་
གོས་ཀྱང་བོད་པའི་སྲོལ་རྒྱུན་གྱི་ཕྱུ་པ་དང༌། ཀོ་བའམ་ཕྱིང་པའི་ལྷམ། ཞྭ་མོ་རིགས་སྣ་ཚོགས་
སོགས་རྒྱུན་ལྡན་གྱི་གྱོན་ཆས་གྱོན་ཡོད། ཟང་ཟིང་གི་མི་ཚོགས་དེའི་མདུན་གྱི་རྡོ་ཕུང་དཀྱིལ་དུ་
དར་ཤིང་རིང་པོ་ཞིག་བཙུགས་ཡོད་པ་དང༌། དེའི་རྩེར་དར་ཆ་སེར་པོ་ཞིག་གཡུ་ལྟར་སྔོ་བའི་
མཁའ་དབྱིངས་སུ་ཆུ་ཡི་རླབས་ཕྲེང་ལྟར་ལྷབ་ལྷུབ་ཏུ་གཡོ་བཞིན་ཡོད།
མཐོ་སྒང་གི་རླུང་བུ་ལུང་གཤོངས་དེའི་ནང་ཤུགས་ཀྱིས་ལྡངས་བ་ན་དར་ཆ་དེ་ཁ་
ཕྱེ་བ་དང༌། སངས་རྒྱས་ཀྱི་བསྟན་པ་མཚོན་པའི་རས་གཞི་སེར་པོ་དེའི་ཐོག་ཏུ་རལ་གྲི་ཆ་གཅིག་
རྒྱ་གྲམ་གྱི་གཟུགས་སུ་བཀོད་ཡོད། རལ་གྲི་གཅིག་གི་དངོ་རྣོན་པོ་དང་མེ་ལྕེ་འབར་བཞིན་ཡོད་
ཅིང་། དེས་འཇམ་དཔལ་དབྱངས་ཀྱི་ཤེས་རབ་མཚོན་པ་དང༌། རལ་གྲི་གཞན་དེའི་དངོ་རྣོན་པོ་
མེད་ཅིང༌། དེས་བོད་མི་མང་གི་སྙིང་སྟོབས་དང་སྟོབས་ཤུགས་མཚོན།
ཆུ་བཞི་སྒང་དྲུག་བསྟན་སྲུང་དང་བླངས་དམག་དེ་ལྟར་དངོས་སུ་དབུ་བརྙེས་པ་རེད།
མི་ལོ་ལྔ་བཅུ་ལྷག་གི་རྗེས་སུ་མགོན་པོ་བཀྲ་ཤིས་ཀྱི་ཚ་བོ་རང་ལོ་བརྒྱད་ཅུར་སོན་པའི་རྒྱ་རྡོ་ཚང་
སྐལ་བཟང་གིས་བཅར་འདྲི་ཞིག་སྐབས་ཨ་རིའི་ནིའུ་ཇར་སིའི་རང་ཁྱིམ་ནས་ཧརཌི་སུན་གཙང་
པོའི་ཕ་རོལ་གྱི་མན་ཧ་ཏན་གྱི་ཡུལ་ལྗོངས་ལ་མིག་ཟུང་ཅེ་རེར་ལྟ་བཞིན“མགོན་པོ་བཀྲ་ཤིས་
ཀྱིས་རྒྱལ་ཁ་འཐོབ་རྒྱུའི་རེ་བ་རྩ་བ་ནས་བྱས་མེད”ཟེར། ཁོང་ཁྱིམ་གྱི་ཐུག་འཕྲད་ཁང་ནང་གྲུ་ཟུར་
ཞིག་ཏུ་སུ་ཡིན་མ་ངེས་པའི་ལྷ་བྲིས་ཤིག་གིས་ཐོག་མར་འཆར་འགོད་བྱས་པའི་ཆུ་བཞི་སྒང་དྲུག་
གི་དར་ཆ་དེ་དཔྱངས་ནས་བཞག་འདུག་ཅིང༌། ལྕོག་ཙེའི་ཐོག་ཏུ་སེར་པོར་གྱུར་པའི་འདྲ་པར་ཁ་
ཤས་བཀྲམ་འདུག་པའི་ནང་ལྗིད་རྫོབ་ཆེ་བའི་བོད་ལྭ་གྱོན་པའི་སྐྱེས་པ་འགས་པར་ཆས་ལ་བལྟས་
ཏེ་ངོ་ཚ་བ་ལྟ་བུའི་གད་མོ་དགོད་བཞིན་འདུག །ཁོ་ཚོ་ནི་རྒྱ་མིས་ཕ་ས་བཙན་འཕྲོག་བྱས་པར་
བརྟེན་འུ་ཐུག་སྟེ་དམག་གི་སྦྱོང་བརྡར་མེད་ཀྱང་། རྒྱ་མི་དང་མ་ཤི་བར་དུ་དྲག་འཛིང་བྱེད་རྒྱུའི་གྲ་
སྒྲིག་ཡོད་པའི་བོད་པ་དཀྱུས་མ་ཤ་སྟག་རེད།
ཆུ་བཞི་སྒང་དྲུག་བོད་པའི་རང་སྲུང་དཔུང་སྡེ་ཞིག་ཡིན་པའི་ཆ་ནས་གལ་ཆེན་པོ་ཡིན་པ་ཕུད།
ད་དུང་དེས་བོད་པའི་ལོ་རྒྱུས་ནང་ལམ་ཚད་རྡོ་རིང་གལ་ཆེན་ཞིག་མཚོན་གྱི་ཡོད། རྒྱ་མིས་བོད་
ལ་བཙན་འཛུལ་བྱས་པ་དང་བོད་མི་མང་ལ་སྡུག་སྦྱོང་མནར་གཅོད་བཏང་བའི་གནད་དོན་སེལ་
སླད་བོད་མི་དཀྱུས་མ་ཚོས་ལྷ་སའི་སྐུ་དྲག་ཚོར་འབོད་སྐུལ་ཞུས་ཀྱང་ནུས་པ་མ་ཐོན་སྟབས་ཁོ་ཚོ་
རང་ཉིད་ཀྱིས་རྒྱ་མིར་ཁ་གཏད་གཅོག་རྒྱུའི་སེམས་ཐག་བཅད་པ་རེད། ཆུ་བཞི་སྒང་དྲུག་གསར་
འཛུགས་བྱས་པ་དེས་ཁམས་པ་དང་རྒྱ་མིའི་འབྲེལ་བ་སྡུག་ཏུ་སོང་བའང་མཚོན་གྱི་ཡོད་དེ། ཆུ་
བཞི་སྒང་དྲུག་གི་ས་ཁྱོན་ཕལ་ཆེ་ཁམས་ཁུལ་དུ་ཡོད་ཅིང༌། ཆིང་རྒྱལ་རབས་ཀྱི་དུས་མཇུག་ནས་
ཁམས་ཀྱི་ས་ཁྱོན་ཆེན་པོ་ཞིག་རྒྱ་མིའི་དབང་སྒྱུར་འོག་གནས་ཡོད་པས་ཁམས་པ་ཚོ་བོད་པའི་
ཁྲོད་ནས་རྒྱ་མིར་བློ་ཐག་ཉེ་ཤོས་ཡིན་པར་ངོས་འཛིན་བྱེད་ཀྱི་ཡོད། བྱུང་རབས་ལོ་རྒྱུས་ཁྲོད་
ཁམས་པ་ཚོས་ལྷ་སའི་བོད་གཞུང་དང་ཕྱོགས་སྒྲིལ་བྱས་མེད་པས་མ་ཚད། ད་དུང་བོད་གཞུང་དང་
ཁག་ཁག་ཏུ་གནས་ཐབས་ཀྱང་བྱས་ཡོད་མོད། ད་ལྟ་ཁོ་ཚོའི་བདེ་སྡུག་དང་བོད་ཧྲིལ་པོའི་ལས་
དབང་གཅིག་ཏུ་འབྲེལ་ཡོད།
ལྷ་སར་རྒྱ་དམར་བོད་ཀྱི་ལས་དོན་ཨུ་ཡོན་ལྷན་ཁང་ལ་རྒྱ་གཞུང་གི་འཆར་གཞི་བོད་ནང་ལག་
བསྟར་བྱེད་པར་བོད་གཞུང་བཀའ་ཤག་གི་མཐུན་འགྱུར་རོགས་རམ་མེད་ན་མེད་ཐབས་མེད། ཐོག་
མའི་ཆར་གྲོས་མཐུན་དོན་ཚན་བཅུ་བདུན་གྱི་གྲོས་དོན་ལ་བརྟེན་ནས་བོད་གཞུང་བཀའ་ཤག་ལ་
ལྷ་ས་ཚུད་པའི་བོད་ཀྱི་ས་ཁུལ་ཁ་ཤས་ཐོག་འཛིན་སྐྱོང་བྱེད་པའི་དབང་ཆ་སྔར་བཞིན་ཡོད་ཅིང༌།
དེའི་ཐོག་རྒྱ་མིའི་བོད་ཀྱི་ལས་དོན་ཨུ་ཡོན་ལྷན་ཁང་གིས་ཀྱང་ལྷ་སའི་མི་མང་གིས་བཀའ་ཤག་གི་
བཀའ་ལ་མ་གཏོགས་བརྩི་འཇོག་བྱེད་རྒྱུ་མིན་པ་གསལ་པོར་ཤེས་ཀྱི་ཡོད། འོན་ཀྱང༌། བོད་ཀྱི་
ལས་དོན་ཨུ་ཡོན་ལྷན་ཁང་གིས་བོད་གཞུང་བཀའ་ཤག་ལ་ཡིད་ཆེས་མེད་པས་ཁོ་ཚོས་ལྷ་སའི་
བོད་གཞུང་དང་ཁམས་པ་ཚོའི་དབར་གྱི་དེ་སྔའི་ཞེ་འཁོན་ཁོ་རང་ཚོའི་ཁེ་ཕན་ཆེད་བེད་སྤྱོད་གཏོང་
ཐབས་བྱས་པ་རེད།
རྒྱ་ནག་དམར་ཤོག་ཚོགས་པའི་བོད་ཀྱི་ལས་དོན་ཨུ་ཡོན་ལྷན་ཁང་གིས་བོད་གཞུང་བཀའ་
ཤག་ལ་བཀའ་ཤག་གིས་ཁམས་རིགས“ཇག་པར”ལྐོག་ཏུ་རྒྱབ་སྐྱོར་བྱེད་ཀྱི་འདུག་ཅེས་སྐྱོན་
འཛུགས་བྱས་ཏེ་བཀའ་ཤག་གིས་བོད་དམག་ལྷོ་ཁར་བཏང་སྟེ་ཆུ་བཞི་སྒང་དྲུག་གི་བྱ་གཞག་རྩ་
མེད་བཟོ་དགོས་པ་དང༌། བཀའ་ཤག་གིས་ལྷ་སའི་མི་མང་ལ་ངོ་ལོག་པ་དང་འབྲེལ་བ་བྱེད་མི་ཆོག་
པའམ། ཡང་ན་ཁོ་ཚོར་རོགས་སྐྱོར་བྱེད་མི་ཆོག་པའི་བཀའ་རྩ་ཞིག་འགྲེམས་དགོས་ཞེས་བཤད་
པ་རེད། སྤྱིར་ལྷ་སར་སླེབས་པའི་ཁམས་པ་སྐྱབས་བཅོལ་བའི་མི་ཚོགས་དེ་བོད་གཞུང་བཀའ་
ཤག་ལའང་བྱ་དཀའ་བྱེད་གཏད་ཀྱི་གནད་དོན་ཞིག་ཡིན་མོད། རྒྱ་མིའི་བཀའ་ལྟར་བོད་དམག་
ལྷོ་ཁར་ཁམས་པའི་མགོ་གནོན་བྱེད་དུ་གཏོང་རྒྱུ་བཀའ་ཤག་གི་འདོད་པར་རྩ་བ་ནས་མེད། དེར་
བརྟེན། བོད་གཞུང་བཀའ་ཤག་གིས་བྲེལ་འཚུབ་ངང“གོ་མཚོན་འདང་ངེས་མེད”པར་ཁ་གཡར་ཏེ་
བོད་དམག་ལྷོ་ཁར་གཏོང་ཐབས་མེད་ཀྱང༌། མི་མང་གིས་ཆུ་བཞི་སྒང་དྲུག་ལ་རོགས་སྐྱོར་བྱེད་མི་
ཆོག་པའི་བཀའ་རྩ་ཞིག་འགྲེམས་སྤེལ་བྱེད་རྒྱུ་ཡིན་ཞེས་ལན་སྤྲད་པ་རེད། བཀའ་ཤག་གིས་རྒྱ་
མིའི་བཀར་དང་ལེན་མ་བྱས་སྟབས་དམག་སྤྱི་ཀྲང་གོ་ཧྭ་དང་ཐན་ཀྭན་སན་གཉིས་སོ་སོར་ཏཱ་ལའི་
བླ་མའི་མཇལ་ཁར་བཅར་བ་དང་། ཁོ་གཉིས་ཀྱིས་ཁོང་ལ་རྒྱ་མིའི་འདོད་པ་དང་མཐུན་པའི་བཀོད་
ཁྱབ་གཏོང་དགོས་པའི་གནོན་ཤུགས་སྤྲད་པ་རེད།
ཕྱོགས་གཅིག་ནས་ཨུ་ཚུགས་ཚ་བའི་རྒྱ་མིའི་གནོན་ཤུགས་ཕོག་པ་དང༌། ཕྱོགས་གཞན་
དེར་བོད་མི་མང་གིས་བཟོད་དཀའ་བའི་དཀའ་སྡུག་མྱོང་བཞིན་ཡོད་པའི་དབར་ན་ཏཱ་ལའི་བླ་མ་
ཅི་བྱ་གཏོལ་བྲལ་དུ་གྱུར། ཕྱོགས་གཅིག་ནས་ཁོང་གིས་བོད་པ་ཕན་ཚུན་དམར་གསོད་གཏོང་
འཇུག་འདོད་མེད་ཀྱང་། ཕྱོགས་གཞན་དེར་ཁོང་ལ་བོད་ཀྱི་དུས་བབ་ལ་ཚོད་འཛིན་བྱེད་པའི་ནུས་
པ་མེད། གལ་ཏེ་ཁོང་གིས་བོད་དམག་ལྷོ་ཁའི་བོད་པ་དང་དམག་འཁྲུག་བྱེད་དུ་བཏང་ནའང་ལྷོ་
ཁར་སླེབས་རྗེས་ཁོ་ཚོས་ཕྱིར་མ་ལོག་པར“ངོ་ལོག་པའི”ཁོངས་སུ་ཞུགས་ཏེ་བོད་པའི་རྒྱ་རྒོལ་གྱི་
སྟོབས་ཤུགས་ཆེ་རུ་གཏོང་ཉེན་ཡོད། དེར་བརྟེན། བོད་གཞུང་བཀའ་ཤག་གིས་རྒྱ་མི་དང་འགྲིག་
འཇགས་ཡོང་ཐབས་སུ་ཐོག་མར་ཆུ་བཞི་སྒང་དྲུག་གི་འགོ་གཙོ་མགོན་པོ་བཀྲ་ཤིས་ལ་དྲག་པོའི་
མཚོན་ཆ་བཞག་ནས་ཞི་བའི་སྒོ་ནས་རྒྱ་ནག་གཞུང་དང་གྲོས་མོལ་བྱས་ཏེ་གནད་དོན་ཐག་གཅོད་
བྱེད་དགོས་པའི་གོ་བསྐོན་བློ་འགུགས་བྱེད་པར་ཞི་བའི་སྐུ་ཚབ་ཚོགས་པ་ཞིག་གཏོང་རྒྱུའི་ཐག་
བཅད་པ་རེད། ཁམས་པ་ཚོའི་བསམ་པར་བོད་གཞུང་བཀའ་ཤག་གིས་བོད་ཀྱི་ཁེ་ཕན་ལ་རྒྱབ་
གཏོད་བྱས་ཏེ་རྒྱ་མིར་ངན་སྦྲེལ་བྱེད་ཀྱི་ཡོད་པའི་བསམ་ཚུལ་ཡོད་པར་བརྟེན་ཁོ་ཚོ་ཐོག་མ་ཉིད་
ནས་བཀའ་ཤག་ལ་ཡིད་ཆེས་མེད། དེ་ལྟར་སོང༌། འཆར་གཞི་དེ་འགོ་འཛུགས་དུས་ནས་ལམ་ལྷོང་
ཡོང་རྒྱུ་མིན་པ་ངེས་བརྟན་རེད། མ་ཟད་བསྟན་སྲུང་དང་བླངས་དམག་གི་ཚོགས་པ་དེ་བཞིན་བོད་
གཞུང་བཀའ་ཤག་གིས་སྔ་ཕྱི་བར་གསུམ་དུ་རྒྱ་མི་དང་ཞི་མཐུན་འགྲིག་འཇགས་ཡོང་ཐབས་ཁོ་ན་
བྱས་པར་ཁམས་པ་ཚོ་འུ་ཐུག་སྟེ་གསར་འཛུགས་བྱས་པ་ཞིག་རེད།
དེ་ལྟར་ཡང༌། གྲོས་བསྡུར་མང་པོ་བྱས་མཐར་རྩིས་དཔོན་རྣམ་སྲས་གླིང་པ་ཁམས་པ་དང་
འབྲེལ་བ་ཡག་པོ་ཡོད་པ་ཡོངས་གྲགས་ལ་བརྟེན་བོད་གཞུང་བཀའ་ཤག་གིས་ཁོང་གིས་འགོ་ཁྲིད་
པའི་མི་མགོ་ལྔ་ལས་གྲུབ་པའི་སྐུ་ཚབ་ཚོགས་པ་ཞིག་བདམས་པ་རེད། འོན་ཀྱང་། སྐུ་ཚབ་ཚོགས་
པ་དེ་ལྷོ་ཁར་སླེབས་རྗེས་ཁོ་ཚོས་རྒྱ་རྒོལ་གྱི་ཆུ་བཞི་སྒང་དྲུག་ནང་ཞུགས་ཏེ་ལྷ་སར་ཕྱིར་ལོག་
བྱས་མེད།
བོད་པའི་མཐོང་སྣང་ལ་ཁོ་ཚོས་གང་བྱས་པ་ལུགས་དང་མཐུན་པར་སྣང་ཞིང༌། དེས་བོད་པའི་
སྤྱི་ཚོགས་ཀྱི་རིམ་པ་ཚང་མ་དང་། ཐ་ན་བོད་གཞུང་གི་ལས་བྱེད་ཚོས་ཀྱང་ཁམས་པ་གྱེན་ལོག་
པར་གདུང་སེམས་མཉམ་སྐྱེད་རྒྱ་ཁྱབ་ཏུ་བྱེད་ཀྱི་ཡོད་པ་མཚོན་གྱི་ཡོད། འོན་ཀྱང་། གནས་ཚུལ་
དེ་ལ་བརྟེན་ནས་རྒྱ་མིའི་སེམས་ནང་བོད་གཞུང་གིས“ངོ་ལོག་པ”དང་ལག་སྦྲེལ་བྱེད་ཀྱི་ཡོད་པ་
དང་། དུས་ནམ་ཞིག་བོད་གཞུང་གིས་ཀྱང“ངོ་ལོག”ནང་ཞུགས་སྲིད་པའི་དོགས་པ་ལངས་པ་རེད།
ཁམས་པའི་བྱ་སྤྱོད་ལ“གྱེན་ལོག”གམ། ཡང་ན“འགོག་རྒོལ”གང་བོས་མིན་གང་ཟག་ཅིག་
གིས་གང“ལུགས་མཐུན”ལ་ངོས་འཛིན་བྱས་མིན་ལ་རག་ལས་ཡོད་དེ། རྒྱ་དམར་བོད་ཀྱི་ལས་
དོན་ཨུ་ཡོན་ལྷན་ཁང་དང་རྒྱ་དམག་གི་ངོས་ནས་བཤད་ན། པེ་ཅིང་དབུས་དམར་ཤོག་ཚོགས་པའི་
འགོ་ཁྲིད་ནི་ལུགས་དང་མཐུན་པའི་སྲིད་གཞུང་ཡིན་པ་སྨོས་དགོས་མེད་དང༌། དེར་འགོག་རྒོལ་
བྱེད་བསམས་པའི་བསམ་བློ་འཆང་བ་དང་དེར་ལག་ལེན་དངོས་ཀྱི་ཐོག་ནས་འགོག་རྒོལ་བྱེད་པ་
ངོ་ལོག་ཟིང་འཁྲུག་ཡིན་པ་བརྗོད་དགོས་མེད་རེད། འོན་ཀྱང་། རྒྱ་མིའི་རིགས་པ་རྒྱུ་མཚན་དེ་དོན་
དངོས་ཐོག་བོད་པའི་བསམ་བློའི་འཁྱེར་སོ་དང་འགལ་བ་ཡིན་ཏེ། བོད་པའི་ངོས་ནས་བཤད་ན། ཏཱ་
ལའི་བླ་མ་དང་ཁོང་གི་སྲིད་གཞུང་ལ་ངོ་རྒོལ་བྱས་ན་ངོ་ལོག་རེད།
ཕྱི་ལོ་༡༩༥༨ ལོའི་ཟླ་བ་བཅུ་གཅིག་པའི་ཟླ་མགོར་བོད་གཞུང་བཀའ་ཤག་གིས་ལྷ་སའི་
གདན་ས་གསུམ་གྱི་སྐུ་ཚབ་ཚུད་པའི་སྐྱ་སེར་གཞུང་ཞབས་མང་པོ་ཞིག་ནོར་བུ་གླིང་ཁར་བསྐོངས་
ནས་དེར་ཉིན་གྲངས་མང་པོའི་རིང་རྒྱལ་ཡོངས་ཚོགས་འདུའི་དམིགས་བསལ་ལྷན་ཚོགས་ཤིག་
འཚོགས། བོད་པའི་དཔོན་རིགས་དང་བཀའ་ཤག་གི་གལ་ཆེའི་ཆབ་སྲིད་ཚོགས་འདུ་དེ་འདྲའི་
ཐོག་གནའ་སྔ་མོ་ནས་ཚོགས་བཅར་བ་ཚང་མས་རང་གི་བསམ་ཚུལ་ལྷུག་པོར་ཤོད་ཆོག་གི་ཡོད་
ཅིང༌། ཚང་མའི་བསམ་ཚུལ་ཅུང་གཅིག་མཐུན་ཡོང་བར་རྒྱུན་དུ་གྲོས་བསྡུར་ཡུན་རིང་བྱེད་དགོས་
ཀྱི་ཡོད། གྲོས་བསྡུར་བྱེད་སྟངས་དེ་ལས་ཆོད་འཕེར་བའི་ཆེད་དུ་གཏན་འབེབས་བྱས་པ་ཞིག་མིན་
སྟབས་དཀའ་ཚེགས་ཆེ་བའི་གྲོས་གཞི་ཐོན་སྐབས་གྲོས་ཐག་ཆོད་ཧ་ཅང་ཁག་པོ་ཡོང་གི་ཡོད།
དེ་ལས་ཐབས་རྡུགས་པ་ཞིག་ལ་དེ་དུས་བོད་གཞུང་གི་མཛད་གཙོ་རྣམ་པ་ཕན་ཚུན་ཡིད་ཆེས་
བརླགས་པའི་ཤོག་ཁག་གཉིས་སུ་གྱེས་ཡོད་པ་དང༌། བོད་ཀྱི་ལས་དོན་ཨུ་ཡོན་ལྷན་ཁང་གིས་ཕྱི་
ལོ་༡༩༥༡ ལོ་ནས་འཐབ་ཕྱོགས་གཅིག་གྱུར་གྱི་སྲིད་བྱུས་འོག་བོད་པའི་མཐོ་རིམ་མི་སྣའི་བློ་ཁ་
འགུགས་པའི་ལས་དོན་བསྒྲུབས་པར་གྲུབ་འབྲས་གང་ཙམ་ཐོབ་ཡོད། བཀའ་བློན་ང་ཕོད་་རྒྱ་མི་
དང་བློ་ཐག་ཉེ་པོ”ཡོད་པར་ངོས་འཛིན་བྱེད་ཀྱི་ཡོད་པས་གལ་ཏེ་ཁོང་ཡོད་ན་བཀའ་བློན་གཞན་
ཚོས་རང་གི་སེམས་ཚོར་ཁ་གསང་པོར་མི་ཤོད་པ་དང༌། རིམ་པ་བར་མ་དང་འོག་མའི་ལས་བྱེད་
ཚོའི་བསམ་ཚུལ་གཅིག་མཐུན་མེད་ཐོག །ཁོ་ཚོ་མང་པོས་གོང་རིམ་གྱི་བསམ་ཚུལ་དང་མཐུན་
པའི་སྐད་ཆ་ལས་རང་གི་བསམ་ཚུལ་ལྷུག་པོར་ཤོད་ཀྱི་མེད། བཀའ་བློན་ཚོས་བཀའ་བློན་རྐྱང་
པའི་ལྷན་ཚོགས་སྐབས་སུའང་རང་གི་བསམ་ཚུལ་ལ་ཚོད་འཛིན་དོ་ནན་བྱེད་ཀྱི་ཡོད་པས་སྐྱ་སེར་
ལས་བྱེད་མང་པོ་འདུས་པའི་ཚོགས་འདུ་ཆེན་པོ་དེ་འདྲའི་ཐོག་ཏུ་རང་གི་བསམ་ཚུལ་ངོ་མ་་མ་ལྷུག་
པོར་བཤད་ན་དེ་ཚོ་རྒྱ་མིའི་དམག་ཁུལ་ཁང་ངམ། ཡང་ན་ལས་དོན་ཨུ་ཡོན་ལྷན་ཁང་ལ་ལན་སྐྱེལ་
མཁན་བྱུང་དོགས་ཀྱིས་སེམས་ནང་གི་སྐད་ཆ་དེ་བས་ཤོད་ཕོད་ཀྱི་མེད།
ཐོག་མར་ཚོགས་བཅར་བ་ཚང་མ་ལྷན་འཛོམས་ཀྱི་ཚོགས་ཐུན་ཞིག་འཚོགས་པ་དང༌། དེ
རྗེས་ཚོགས་བཅར་བ་ཚང་མ་ཚོགས་ཆུང་ཆ་བགོས་ཀྱིས་གྲོས་བསྡུར་བྱས། བོད་དམག་གི་སྐུ་
ཚབ་སྐལ་བཟང་དགྲ་འདུལ་གྱིས་ཁོ་རང་གི་ཚོགས་ཆུང་ནང་བོད་གཞུང་གིས“ད་ལྟ་བར་བོད་
དམག་ལ་མཐུན་རྐྱེན་སྦྱར་བ་དང་བོད་དམག་གལ་ཆེན་པོར་ངོས་བཟུང་བ་རེད། ད་ལྟ་དུང་ཕྲུག་
འོ་མས་གསོས་པ་དགྲ་ཆུ་སྲིན་ཁ་ལ་རྒྱག་མི་ཐུབ་ན་བོད་དམག་གི་གོ་མི་ཆོད་པ་རེད། གཞུང་
གིས་བཀའ་ག་དུས་བཏང་ནའང་ང་ཚོ་དམག་མི་ཚོ་དམག་རྒྱག་ཆོག་ཆོག་ཡིན། ང་ཚོས་བོད་ཀྱི་
བསྟན་པ་ཆབ་སྲིད་ཆེད་དུ་རང་གི་སྲོག་གཏོང་དགོས་བྱུང་ཡང་གཏོང་གི་ཡིན”ཞེས་གཏམ་བཤད་
ངར་པོ་ཞིག་བྱས་པ་རེད། མིང་ལ་བློ་བཟང་ཟེར་བའི་བཀའ་དྲུང་ཞིག་གིས་གལ་ཏེ་ཏཱ་ལའི་བླ་མའི་
བདེ་འཇགས་ལ་སེམས་ཁྲལ་ཡོད་ན་གནས་སྐབས་རིང་ཁོང་ལྷ་ས་ནས་ས་གནས་གཞན་ཞིག་
ཏུ་གདན་འདྲེན་ཞུས་ན་ཡག་པོ་ཡོད། “དུས་མཚུངས་སུ་ང་ཚོས་ལས་འཕེར་བོད་པ་ཡོད་དོ་ཅོག་
བསྡུ་སྐོང་བྱས་ནས་ང་ཚོའི་རང་དབང་ཆེད་འཐབ་འཛིང་བྱེད་དགོས"ཞེས་བཤད། ཁོ་གཉིས་
སྒེར་གྱི་བསམ་ཚུལ་དེ་ཚོ་གཞུང་འབྲེལ་གྲོས་ཆོད་ཁོངས་སུ་སླེབས་མེད་ཀྱང༌། རྒྱ་མི་དམར་པོས་
རྗེས་ལ་དེ་ཚོ་བོད་པས་ལྐོག་ཇུས་བཤམས་པའམ། ཡང་ན་ཏཱ་ལའི་བླ་མ་བཙན་ཁྲིད་བྱས་པའི་སྐྱོན་
འཛུགས་རྫུན་བཟོ་བྱེད་སྐབས་དཔང་རྟགས་སུ་དྲངས་ཡོད།
ཉིན་བཅུ་ལྷག་རིང་བགྲོ་གླེང་བྱས་ཀྱང་མཐའ་མཇུག་ཚང་འཛོམས་གྲོས་ཚོགས་དེའི་ཐོག་བོད་
ཀྱི་གནས་སྟངས་ཡག་ཏུ་གཏོང་བའི་ཐག་གཅོད་ངོ་སོ་ཐོན་པ་གང་ཡང་བྱུང་མེད་ཅིང་། ཚོགས་ཆུང་
ཁག་གི་བསམ་འཆར་བཀའ་ཤག་ལ་ཕུལ་ཡང་བཀའ་ཤག་གིས་དེ་ཚོའི་ཐོག་མཇུག་སྐྱོང
ཀ་གནང་མེད། དེ་བས་ཚོགས་འདུ་དེའི་ཐོག་བོད་གཞུང་ནང་ཁུལ་ལ་བསམ་ཚུལ་གཅིག་མཐུན་
མེད་པ་སྔར་ལས་མངོན་གསལ་ཇེ་དོད་དུ་གྱུར་པ་རེད། དེའང་རིམ་བཞི་མན་གྱི་ལས་བྱེད་ཚོས་
རྒྱ་རྒོལ་ལ་རྒྱབ་སྐྱོར་བྱས་པ་དང༌། ཛ་སག་དང་རྩིས་དཔོན་ཡན་གྱི་དཔོན་རིགས་ཚོས་རྒྱ་མིར་
བཟོད་བསྲན་བྱས་ཏེ་འགྲིག་འཇགས་ཡོང་ཐབས་བྱེད་དགོས་པའི་བསམ་ཚུལ་བཟུང་ཞིང་། དུས་
ཚོད་རིམ་པས་འདས་པ་དང་མཉམ་དུ་བོད་གཞུང་ལས་བྱེད་ནང་ཁུལ་གྱི་འགལ་ཟླའི་བསམ་ཚུལ་
རྗེ་ཆེར་སོང་བ་རེད། ཚོགས་འདུ་དེའི་ཐོག་རྩོད་གཞི་མེད་པའི་ཐག་གཅོད་ཁ་ཤས་ཀྱང་བྱུང་ཡོད་
དེ༑ གཅིག་ནི“ཏང་ཀྲུང་དབྱང་གི་འགོ་ཁྲིད་ཀྱིས་ང་ཚོའི་ས་གནས་སྲིད་གཞུང་ལ་འཛིན་པའི་གོ་ནོར་
སེལ་བར”བོད་པའི་སྐུ་ཚབ་ཚོགས་པ་ཞིག་པེ་ཅིང་དུ་གཏོང་རྒྱུ་བྱས་ཤིང་། འཆར་གཞི་དེས་གང་
སྟོན་གྱི་ཡོད་དམ་ཞེ་ན། དེ་དུས་རྒྱ་མིས་བོད་ནང་དམག་རྒྱག་གི་གྲ་སྒྲིག་བྱེད་བཞིན་ཡོད་པ་ལྷ་
སའི་བོད་གཞུང་གི་འགོ་ཁྲིད་ཚོས་ཧ་ལམ་ཤེས་ཚོར་བྱུང་མེད་པ་སྟོན་གྱི་ཡོད། ཐག་གཅོད་གཞན་
ཞིག་ནི་ཏཱ་ལའི་བླ་མའི་སྲུང་བྱ་ཕྱོགས་ཡོངས་ནས་དམ་དུ་གཏོང་རྒྱུ་དེ་རེད། དེ་འབྲེལ་དུ་ཏཱ་ལའི་བླ་
མའི་ཕོ་བྲང་གི་སྒོ་སྲུང་མང་དུ་གཏོང་དགོས་པ་དང༌། ནོར་བུ་གླིང་ཁའི་མཐའ་སྐོར་དུ་སྐོར་སྲུང་བས་
ཉིན་མཚན་དབྱེར་མེད་དུ་བྱ་ར་བྱེད་དགོས་པ། གུང་སེང་དུ་སོང་བའི་སྲུང་དམག་ཕྱིར་འགུགས་
བྱེད་དགོས་པ། ད་དུང་གཞིས་ཀ་རྩེ་ནས་སྲུང་དམག་འཕར་མ་ལྷ་སར་སྐོང་འཐེན་བྱེད་དགོས་པ་
བཅས་ཀྱི་ཐག་གཅོད་བྱས་པ་རེད།
ཚོགས་འདུ་གྲོལ་རྗེས་གནས་སྟངས་ལ་འགྱུར་བ་གང་ཡང་མ་སོང་བར་དེ་སྔ་གང་ཡིན་པ་དེ་
རང་དུ་གནས། བཀའ་ཤག་གིས་དོགས་ཟོན་ཆེན་པོས་གནས་སྟངས་ཀྱི་འགྱུར་འགྲོས་ལ་བལྟས་
ནས་བསྡད་པ་དང༌། ཏཱ་ལའི་བླ་མས་དགེ་བཤེས་ལྷ་རམས་པའི་ཡིག་རྒྱུགས་ཆེད་སློབ་གཉེར་
གནང་ནས་བཞུགས། འོན་ཀྱང་། དུས་མཚུངས་སུ་བོད་པ་མི་ཚོགས་མང་པོས་ལྐོག་ཏུ་ལྷ་ས་ནས་
ཐོན་ཏེ་ལྷོ་ཁའི་རྒྱ་རྒོལ་དམག་སྒར་ཆུ་བཞི་སྒང་དྲུག་གི་སྒྲིག་ཁོངས་སུ་ཞུགས་པར་བསྐྱོད་པ་དང༌།
དེ་ཚོའི་ཁོངས་སུ་བོད་དམག་བརྒྱ་ཕྲག་མང་པོ་ཡོད། དེར་བརྟེན། ཆུ་བཞི་སྒང་དྲུག་བསྟན་སྲུང་དང་
བླངས་དམག་གི་དཔུང་ཤུགས་མགྱོགས་མྱུར་ཆེན་པོར་གྱུར་པ་རེད།
ཉིན་གསར་པ་ཞིག་གི་ལས་འགོ་མ་བཙུགས་གོང་བསྟན་པ་བཟོད་པས་རྒྱུན་མི་ཆད་པའི་དད་ལྡན་
ཆོས་ཞུ་བའི་ཁྲོད་དུ་རུ་བསྒྲིགས་ཏེ་གཙུག་ལག་ཁང་ནང་མཆོད་མཇལ་དུ་སོང་བ་དང་། ཇོ་བོ་ཤཱཀྱ་
མུ་ནེའི་སྐུ་མདུན་དུ་སླེབས་སྐབས་ཁོང་གིས་ལག་ཟུང་ཐལ་མོ་སྙིང་ཁར་སྦྱར་ནས་གསོལ་བ་སྨོན་
ལམ་རྩེ་གཅིག་ཏུ་བཏབ།
ལོ་གསར་འཆར་ལ་ཉེ་བར་སོང་ལྷ་སར་ཉིན་རེ་བཞིན་གནས་མཇལ་བ་ཇེ་མང་ཇེ་མང་རེད།
སྔར་རྒྱུན་ལྟར་མི་མང་ཧ་ཅང་མང་པོས་ཆེད་མངགས་ལོ་རེའི་སྨོན་ལམ་ཆེན་མོར་ཞུགས་ཆེད་སྔོན་
ཚུད་ནས་རང་གི་ཕ་ཡུལ་ནས་ཐོན་ཏེ་ལྷ་སར་ཁ་གཏད་དེ་ཡོང་བ་དང་། ད་ལོའི་སྨོན་ལམ་ཆེན་མོའི་
སྐབས་སུ་དམིགས་བསལ་ཏཱ་ལའི་བླ་མས་རྩོད་རྒྱུགས་དམ་བཅའ་བཞེས་ཀྱི་ཡོད་པས་རབ་བྱུང་བ་
ཧ་ཅང་མང་པོས་འཐོབ་དཀའ་བའི་གོ་སྐབས་བཟང་པོ་དེ་བློས་མ་ཐོངས་པར་ཕྱོགས་བཞི་མཚམས་
བརྒྱད་ནས་ལྷ་སར་ཡོང་བཞིན་ཡོད།
བསྟན་པ་བཟོད་པས་ཇོ་བོའི་སྐུ་མདུན་དུ་ཐལ་མོ་བྲང་ཁར་སྦྱར་ནས་སྨོན་ལམ་ཡུན་ཙམ་བཏབ་
རྗེས་ཕྱག་གསུམ་བཙལ་ཏེ་གཙུག་ལག་ཁང་གི་ཐོག་བརྩེགས་གཉིས་པའི་ཐོག་སོང༌། གཙུག་ལག་
ཁང་ནི་ཆོས་སྡེ་ཞིག་ཡིན་པས་མ་ཚད། དེའི་ནང་བོད་གཞུང་བཀའ་ཤག་གི་ལས་ཁུངས་ཁག་
གཅིག་ཀྱང་ཡོད། ཕྱི་ལོའི་དུས་རབས་བཅོ་བརྒྱད་པའི་དུས་དཀྱིལ་དང་། ཏཱ་ལའི་བླ་མ་སྐུ་ཕྲེང་
བདུན་པའི་སྐུ་དུས་ནས་བཟུང་གཙུག་ལག་ཁང་ནང་བོད་གཞུང་ནོར་སྲིད་ལས་ཁུངས་སམ། བླ་
ཕྱག་ལས་ཁུངས་ཆགས་ཡོད་ཅིང་། བསྟན་པ་བཟོད་པའི་ལས་ཀ་བྱེད་ཡུལ་ལེགས་བཅོས་ལས་
ཁུངས་ཀྱང་གཙུག་ལག་ཁང་ནང་ཡོད།
ལེགས་བཅོས་ལས་ཁུངས་ནི་ཏཱ་ལའི་བླ་མ་དགུང་ལོ་བཅོ་ལྔ་པའི་སྐབས་སུ་གྲོ་མོར་ཉེན་
གཡོལ་དུ་ཕེབས་སྐབས་ལམ་བར་དུ་ཁོང་གིས་བོད་མི་མང་གི་དབུལ་ཕོངས་གནས་སྟངས་དངོས་
སུ་གཟིགས་ཞིབ་བྱུང་མཚམས་བོད་ཀྱི་སྲོལ་རྒྱུན་ལམ་ལུགས་ལ་བཅོས་བསྒྱུར་གཏོང་རྒྱུའི་ཐུགས་
ཐག་བཅད་པ་གཞིར་བཞག་སྟེ་ཕྱི་ལོ་༡༩༥༢ ལོར་གསར་འཛུགས་གནང་བའི་ལས་ཁུངས་གསར་
པ་ཞིག་རེད། བཀའ་བློན་ང་ཕོད་དང་ཟུར་ཁང་གཉིས་ཀྱི་དབུ་ཁྲིད་འོག་ལས་ཁུངས་གསར་པ་དེས་
འུ་ལག་ལམ་ལུགས་དང༌། རྫོང་ཁག་གི་དོ་དམ་ལམ་ལུགས། སྲིད་གཞུང་གི་ཁྲལ་སྡུད་ལམ་ལུགས་
སོགས་ལ་བཅོས་བསྒྱུར་གཏོང་བའི་འཆར་གཞི་དོན་ཚན་བདུན་གཏན་འབེབས་བྱས། ཁོ་ཚོའི་
འཆར་གཞི་ལྟར་ན། གཞུང་ཞབས་སྐྱ་སེར་ཚང་མར་བོད་གཞུང་གིས་གླ་ཆ་སྤྲོད་རྒྱུ་དང༌། རྫོང་
ཁག་གི་ཁྲལ་སྡུད་རྩིས་ཐོར་ལེགས་བཅོས་ལས་ཁུངས་ཀྱིས་ཞིབ་འཇུག་བྱེད་དགོས་ཀྱི་ཡོད། ལས་
ཁུངས་དེའི་བཅོས་བསྒྱུར་འཆར་གཞིའི་ནང་གཞིས་ཀ་ཚང་མའི་ས་ཞིང་གཞུང་བཞེས་བཏང་ནས་
དེ་ཚོ་བསྐྱར་དུ་ཞིང་པ་ཚོར་བགོ་འགྲེམས་བྱེད་རྒྱུའི་ལས་གཞི་ཞིག་ཡོད་ཀྱང༌། དེར་སྐུ་དྲག་ཚོས
ངོ་རྒོལ་བྱས་པ་རེད། ཁོ་ཚོས“གལ་ཏེ་རྩྭ་ཐང་གཞུང་བཞེས་གཏོང་རྒྱུ་ཡིན་ན་རྩྭ་ཐང་ཐོག་གི་
ཏོག་ཀྱང་མཉམ་དུ་བཞེས་དགོས་ཀྱི་རེད”ཅེས་བཤད་དེ་གལ་ཏེ་བོད་གཞུང་གིས་ཁོ་ཚོའི་གཞིས་
ཀའི་ས་ཞིང་ཕྲོགས་ན་ཁོ་ཚོས་བོད་གཞུང་ལ་ཆད་པའི་བུ་ལོན་ཡང་སྤྲོད་ཐབས་མེད་པའི་གོ་བརྡ་
སྤྲད་པ་རེད། ས་ཞིང་བགོ་འགྲེམས་ཀྱི་བཅོས་བསྒྱུར་ལས་གཞིའི་ཁྱབ་ཁོངས་ཧ་ཅང་རྒྱ་ཆེན་པོ་
ཡིན་པ་དང༌། དེར་ཕུགས་རྒྱང་རིང་པོའི་བསམ་བློ་བཏང་ནས་འཆར་གཞི་འདིང་དགོས་སྟབས་དེ་
གནས་སྐབས་རིང་ཟུར་འཇོག་གིས་ཕྱི་ལོ་༡༩༥༤ ལོར་འུ་ལག་དང༌། ཁྲལ་སྡུད། ས་ཞིང་བོགས་
གཏོང་ལམ་ལུགས་སོགས་གནད་དོན་ལྷག་མ་ཚོར་བཅོས་བསྒྱུར་གྱི་འཆར་གཞི་དངོས་སུ་གསལ་
བསྒྲགས་བྱས་པ་རེད།
བསྟན་པ་བཟོད་པ་ལེགས་བཅོས་ལས་ཁུངས་ནང་ལས་བྱེད་ཀྱི་གླ་ཕོགས་སྤྲོད་མཁན་ཡིན་པ་
དང་། ཁོང་གིས་ལས་ལྕོག་མདུན་དུ་བསྡད་རྗེས་ཞབས་ཕྱི་ཞིག་གིས་བཀྱགས་པའི་ཇ་ཕོར་པ་གང་
འཐུང་བཞིན་ལས་རོགས་ཚོའི་གཏམ་གླེང་ལ་ཉན་ནས་བསྡད། ཁོང་གི་ལས་རོགས་ན་གཞོན་ཞིག་
གིས“གོ་ཐོས་ལྟར་ན་རྒྱལ་བ་རིན་པོ་ཆེ་པེ་ཅིང་དུ་རྒྱལ་ཡོངས་འཐུས་མིའི་ཚོགས་ཆེན་གཉིས་
པར་ཕེབས་རྒྱུ་ཡིན་པ་འདྲ། མ་ཟད་གཡུ་ཐོག་གཟིམ་ཤག་ཆེད་མངགས་གནད་དོན་འདིའི་ཆེད་དུ་
ལྷ་སར་ཕྱིར་ལོག་ཐེངས་གཅིག་གནང་སོང་ཤོད་མཁན་ཡང་འདུག”ཅེས་བཤད།
བསྟན་པ་བཟོད་པའི་བསམ་བློའི་ནང་གནས་ཚུལ་དེ་འདྲའི་ཁྱབ་སྤེལ་འགྲོ་མགྱོགས་པ་ལ་ཨང་
སྙམ། སྐབས་དེའི་ལྷ་སའི་སྐད་ཆ་ཤོད་སྟངས་ནང་“གཡུ་ཐོག་གཟིམ་ཤག”ཅེས་བོས་ན་རྒྱ་དཔོན་
ཀྲང་ཅིང་ཝུའུ་འམ། ཡང་ན་རྒྱ་ནག་དམར་ཤོག་ཚོགས་པའི་བོད་ཀྱི་ལས་དོན་ཨུ་ཡོན་ལྷན་ཁང་ལ་
གོ་དགོས་ཀྱི་ཡོད། གང་ཡིན་ཞེ་ན། རྒྱ་དཔོན་ཀྲང་ཅིང་ཝུའུ་ལྷ་སར་སྡོད་རིང་དེ་སྔའི་བཀའ་བློན་
གཡུ་ཐོག་གི་གཞིས་ཀར་སྡོད་ཀྱི་ཡོད་པ་དང༌། རྒྱ་དམར་ལྷ་སར་སླེབས་པའི་ཐོག་མའི་དུས་ཡུན་
རིང་ཁོ་ཚོས་གཡུ་ཐོག་གཞིས་ཀ་བོད་ཀྱི་ལས་དོན་ཨུ་ཡོན་ལྷན་ཁང་གི་སྤྱི་ཁྱབ་ལས་ཁུངས་སུ་
བེད་སྤྱོད་བཏང་བས་རེད།
ཕྱི་ལོ་༡༩༥༥ ལོ་ནས་བཟུང་ཀྲང་ཅིང་ཝུའུ་རྒྱ་ནག་དབུས་གཞུང་སྲིད་འཛིན་ལས་ཁུངས་ཀྱི་
འགན་འཛིན་དུ་བསྐོས་པ་དང༌། དུས་མཚུངས་སུ་ཁོང་གིས་བོད་ཀྱི་ལས་དོན་ཨུ་ཡོན་ལྷན་ཁང་གི་
འགན་ཡང་འཁྱེར་གྱི་ཡོད། དེར་བརྟེན། དགུན་ཁ་རྒྱུན་དུ་ཁོང་ལྷ་སར་སྡོད་ཀྱི་མེད། ཕྱི་ལོ་༡༩༥༨
ལོའི་ཟླ་བ་བཞི་པའི་ནང་རྒྱ་མི་དམར་པོའི“གཡས་ཕྱོགས་པར་རྒོལ་བའི”ལས་འགུལ་ཐག་རིང་བོད་
ནང་སླེབས་པ་དང༌། དེ་དུས་རྒྱ་དམར་བོད་ཀྱི་ལས་དོན་ཨུ་ཡོན་ལྷན་ཁང་ནང་ཁུལ་གྱི་དགྲ་འཁོན་
རྙིང་པ་ཀུན་གྱི་འདྲེན་བྱེད་ཡུལ་དུ་ཐོན་ཞིང༌། ལས་འགུལ་དེའི་ནང་བོད་ཀྱི་ལས་དོན་ཨུ་ཡོན་ལྷན་
ཁང་གི་དྲུང་ཡིག་གཞོན་པ་ཕན་མིང་ལ“གཡས་ཕྱོགས་གཡས་ནག་པའི”མིང་བཏགས་ཏེ་དམར་
ཤོགས་ཚོགས་པའི་ཚོགས་ཁོངས་ནས་ཕྱིར་འབུད་བཏང་བ་རེད། དུས་དེ་ནས་བཟུང་ཀྲང་ཅིང་
ཝུའུ་དང་ཀྲང་གོ་ཧྭ་ལྷ་སར་མེད་ཤུལ་རིང་ཕན་མིང་གི་ཚབ་ཏུ་བསྐོས་པའི་དྲུང་ཡིག་གཞོན་པ་ཐན་
ཀྭན་སན་གྱིས་བོད་ཀྱི་ལས་དོན་ཨུ་ཡོན་ལྷན་ཁང་གི་འགན་བླངས།
ལྷ་ས་ནི་གསང་བ་ཉར་ཐབས་མེད་པའི་གྲོང་ཁྱེར་ཆུང་ཆུང་ཞིག་ཡིན་པ་དང་། གནས་ཚུལ་
ཆུང་ཙག་ཅིག་ལས་མ་བྱུང་ནའང་འཕྲལ་མ་ཉིད་དུ་བརྒྱུད་བསྒྲགས་བྱུང་སྟེ་ཀུན་གྱིས་དེའི་སྐོར་ལ་
ལབ་གླེང་བྱེད་ཀྱི་ཡོད། གཙུག་ལག་ཁང་གྲོང་ཁྱེར་གྱི་ལྟེ་བར་ཆགས་ཡོད་པ་དང་། བོད་པའི་མཐོ་
རིམ་མི་སྣ་མང་པོའི་གཟིམ་ཤག་ཚུད་པའི་ཁ་རྗེ་དབང་ཐང་དེ་ཁུལ་དུ་ཆགས་ཡོད། དེ་ལྟར་སོང༌།
གཙུག་ལག་ཁང་ནང་རོལ་དུ་གནས་པའི་ལེགས་བཅོས་ལས་ཁུངས་དེ་བཞིན་མི་མང་པོ་འཛོམས་
ས་དང༌། གནས་ཚུལ་བསྡུ་འགྲེམས་བྱེད་ཡུལ་གྱི་ལྟེ་གནས་ལྟ་བུར་གྱུར་ཡོད།
བསྟན་པ་བཟོད་པའི་ལས་རོགས་གཞན་ཞིག་གིས“རྒྱལ་བ་རིན་པོ་ཆེས་ཞལ་བཞེས་གནང་
འདུག་གམ”ཞེས་དྲིས།
“གོ་ཐོས་ལྟར་ན་རྒྱལ་བ་རིན་པོ་ཆེས་ཚོགས་འདུར་བཅར་རྒྱུའི་ཞལ་བཞེས་གནང་
ཡོད་ཀྱང༌། བཀའ་ཤག་གིས་སེམས་ཁྲལ་བྱེད་ཀྱི་ཡོད་ས་རེད།” དེ་ནས་ལས་བྱེད་གཞན་ཞིག་
གིས་བར་དུ་འཚངས་ཏེ“གདན་ས་གསུམ་གྱིས་ཀྱང་མོས་མཐུན་བྱེད་ཀྱི་ཡོད་ས་མ་རེད། དེར་
བརྟེན། རྒྱལ་བ་རིན་པོ་ཆེ་ཕེབས་མིན་ཤོད་ཁག་པོ་རེད”ཅེས་བཤད།
ལས་བྱེད་ཅིག་གིས“ཚོགས་འདུ་དེ་ག་དུས་རེད་དམ”ཞེས་དྲིས།
གོང་དུ་འཚང་ག་བརྒྱབ་ནས་སྐད་ཆ་ཤོད་མཁན་དེས“ཟེར་སྒྲོས་ལ་ཚེས་གྲངས་ད་དུང་གཏན་
འཁེལ་བྱས་མེད་པ་འདྲ”ཞེས་བཤད།
བསྟན་པ་བཟོད་པས“ད་ལྟའི་དུས་ཚོད་ལ་རྒྱལ་བ་རིན་པོ་ཆེ་པེ་ཅིང་དུ་ཕེབས་ན་རྩ་བ་ནས་
ཡག་པོ་མེད”ཅེས་བཤད་པ་དང་། ཅི་ཡིན་འདི་ཡིན་མེད་པར་བར་སྐོར་ནང“རྒྱ་མིའི་ཁང་པ”ཁ
ཤས་ཡོད་པ་དེ་ཚོའི་ཐོག་བརྩིགས་པའི་བྱེ་སྒྱེའི་འཛིང་རགས་དེ་ཚོ་ཡིད་ལ་ཤར།
ཕྱི་རོལ་ནས་དྲིལ་བུའི་སྒྲ་ཞིག་གྲགས་པ་དང་བསྟན་པ་བཟོད་པ་སྡོད་བཟོད་མི་བདེ་བར་གྱུར་
ཏེ་ལྟ་བར་སོང་བ་ན་གཙུག་ལག་ཁང་གི་ཁྱམས་རའི་ནང་ཁམས་པ་མི་ཚོགས་ཆུང་ཙམ་ཞིག་གིས་
འདུ་ཁང་ལ་ཁ་ཕྱོགས་ཏེ་ཕྱག་འཚལ་བཞིན་ཡོད། ཁོང་གིས་ཁོ་ཚོར་ལྟ་བཞིན་སེམས་ནང་བརྗོད་
མི་ཤེས་པའི་ཚོར་བ་ཞིག་སྐྱེས། ཁོ་རང་ལྟ་བུའི་ལྷ་ས་བས་ཁམས་པ་ཚོ་ལྐུགས་ཚོད་ཚོད་ཀྱི“གྲོང་
གསེབ་པར”བརྩིས་ནས་མཐོང་ཆུང་བྱེད་ཀྱི་ཡོད་ཀྱང༌། ད་ལྟ་བོད་གཞུང་གི་སྐུ་དྲག་འགོ་ཁྲིད་ཚོས་
ནུས་པ་མ་ཐོན་པའི་སྐབས་སུ་བསམ་བློ་ཐད་ཀར་གཏོང་བ་དང་གཤིས་སྤྱོད་རྩིང་པོ་ཡིན་པའི་མི་
འདི་ཚོས་དཔའ་ངར་ཆེན་པོས་རྒྱ་མིར་ཁ་གཏད་གཅོག་བཞིན་ཡོད་པས་ལྷ་ས་བ་ཚོས་ཁོ་ཚོར་
སྔར་མེད་ཀྱི་གུས་རྩི་མི་ཞུ་ཐབས་མེད་རེད།
ལྷ་སའི་མི་མང་གིས་རྒྱ་མིར་སྔར་ལས་ལྷག་པའི་དགྲར་འཛིན་གྱི་རྣམ་འགྱུར་སྟོན་གྱི་ཡོད་པ་རྒྱ་
མིར་བློ་འཚབ་སྐྱེ་གཞི་ཆེན་པོ་ཞིག་ཏུ་གྱུར་བ་དང༌། དེ་སེལ་ཐབས་སུ་རྒྱ་མིའི་བོད་ལྗོངས་དམག་
ཁུལ་ཁང་གིས་ཁུ་སིམ་སིམ་ངང་ཕྱི་ལོ་༡༩༥༨ ལོའི་ཟླ་༡༡ ཚེས་༨ ཉིན་བོད་གཞུང་གིས་ནོར་
བུ་གླིང་ཁའི་ནང་རྒྱལ་ཡོངས་དམིགས་བསལ་ཚོགས་འདུ་འཚོག་བཞིན་པའི་སྐབས་སུ་ལྷ་སའི་
ནང་ཡུལ་དམག་གསར་འཛུགས་བྱས་ཏེ་མ་འོངས་ཅི་ཡོང་ལ་གྲ་སྒྲིག་བྱས། དེའང་ཁོ་ཚོས་ཚོང་
ཁང་དང༌། ཡིག་སྐྱེལ་གློག་འཕྲིན་ཁང༌། དངུལ་ཁང༌། ཚགས་པར་ཁང་སོགས་ལས་ཁུངས་ཁག་
སོ་སོའི་ནང་ཡུལ་དམག་གི་བརྒྱ་ཤོག་དང་ལྡིང་ཤོག་གསར་འཛུགས་བྱས་པ་དང༌། ལས་ཁུངས་
གཉིས་གསུམ་ཡུལ་དམག་རུ་ཤོག་གཅིག་ཏུ་སྒྲིག་འཛུགས་བྱས་པ་རེད། ཡུལ་དམག་རུ་ཤོག་ལ་
མེ་མདའ་སྦག་སྦག་དང་མེ་སྒྱོགས་གནམ་བླུག་ཡོད་ཅིང་། རྒྱ་དམག་ཟུར་པ་ལས་གྲུབ་པའི་རྐང་
འཛིན་ཡུལ་དམག་ལྡིང་ཤོག་གི་ཡུལ་དམག་རེར་མེ་མདའ་རིང་མདའ་འམ་མེ་མདའ་སྦག་སྦག་
ཆུང་བ་རེ་དང་། ལག་སྦོམ་བཞི་རེ་ཡོད། ཁོ་ཚོས་ཡུལ་དམག་ལ་ལམ་སེང་དམག་སྦྱོང་སྤྲོད་འགོ་
བཙུགས་པ་དང༌། ཁོ་ཚོ་ཉིན་མཚན་དུས་དྲུག་ཏུ་ས་སྲུང་སོ་ལྟ་བྱེད་དུ་བཏང་བ་རེད།
ཕྱི་ཟླ་༡༡ ཚེས་༡༦ ཉིན་ཏེ། བཀའ་ཤག་གི་དཔོན་རིགས་ཚོགས་ཆེན་གྲོལ་བའི་ཉིན་དེར་
རྒྱ་དམར་བོད་ཀྱི་ལས་དོན་ཨུ་ཡོན་ལྷན་ཁང་གིས་ཀྲུང་གུང་ཀྲུང་དབྱང་ལ་བོད་པས་གཡོ་སྒྱུའི་
དམིགས་ཡུལ་ལྡན་པའི་སྐུ་ཚབ་ཚོགས་པ་ཞིག་པེ་ཅིང་དུ་གཏོང་འཆར་ཡོད་པའི་སྙན་སེང་ཞུས།
སྙན་ཞུ་དེའི་ནང“ཁོ་ཚོའི་དམིགས་ཡུལ་ནི་མཐོ་རིམ་འགོ་ཁྲིད་ལ་མགོ་སྐོར་བཏང་སྟེ་ང་ཚོར་ཚོད་
འཛིན་བྱེད་པ་དང༌། དུས་མཚུངས་སུ་ངོ་ལོག་ཟིང་འཁྲུག་ཞོད་འཇགས་སུ་གཏོང་བ་དང་ཁྲིམས་
སྐྱོང་གི་འགན་ང་ཚོར་དཀྲིས་ཏེ་ང་ཚོ་ཆུ་ལ་གཡུག་ཐབས་བྱེད་ཆེད་རེད”ཅེས་གསལ་ཡོད། བོད་
པའི་དམིགས་ཡུལ་འདི་ཚོ་འཇོམས་ཐབས་སུ་བོད་ཀྱི་ལས་དོན་ཨུ་ཡོན་ལྷན་ཁང་གིས་གཤམ་
གསལ་ཐབས་ཇུས་ལག་བསྟར་བྱེད་རྩིས་ཡོད་དེ། “ང་ཚོས་ཁོ་ཚོ་ནང་ཁུལ་ཁ་བྲལ་གཏོང་རྒྱུ་ང་
ཚོའི་སྤྱི་ཡོངས་ཀྱི་སྲིད་བྱུས་ལ་འཛིན་དགོས། ཁོ་ཚོས་ཇི་ཙམ་ཆིག་སྒྲིལ་ལ་འབད་བརྩོན་བྱས་
ན་ང་ཚོས་དེ་ཙམ་དུ་ཁོ་ཚོ་ཁ་བྲལ་གཏོང་རྒྱུར་ཤུགས་རྒྱག་དགོས། ཁོ་ཚོས་ཇི་ཙམ་བོད་ནང་ཞི་
བདེ་ལྷིང་འཇགས་མེད་པའི་འགན་འཁྲི་ང་ཚོའི་ཐོག་ཏུ་འགེལ་ཐབས་བྱས་ན་ང་ཚོས་དེ་ཙམ་དུ་དེ་
ཁོ་རང་ཚོའི་མགོ་ཐོག་ཏུ་གཡུག་དགོས།” ཕྱོགས་གཅིག་ཏུ་བོད་པའི་འགོ་ཁྲིད་ཀྱི་བསམ་ཚུལ་
གཅིག་མཐུན་མེད་པ་དང་མི་མང་མགོ་རྨོངས་ནས་ཡོད་པ་དང༌། ཕྱོགས་གཞན་དེར་རྒྱ་དམར་བོད་
ཀྱི་ལས་དོན་ཨུ་ཡོན་ལྷན་ཁང་ལ་བོད་པར་ཁ་གཏད་གཅོག་པའི་ཐབས་ཇུས་སྤྱང་གྲུང་དོད་པོ་ཡོད་
པ་གཉིས་གནས་ཚུལ་ཡོངས་སུ་ཐ་དད་རེད།
ཟླ་བ་གཅིག་རྗེས་བོད་ཀྱི་ལས་དོན་ཨུ་ཡོན་ལྷན་ཁང་ལ་ཀྲུང་གུང་ཀྲུང་དབྱང་ནས་གནད་དོན་
དེའི་ཐོག་ཡ་ལན་ཞིག་འབྱོར་བ་དང༌། དེའི་ནང་བཀའ་ཤག་སྲིད་གཞུང་གིས་པེ་ཅིང་དུ་སྐུ་ཚབ་
ཚོགས་པ་ཞིག་གཏོང་དགོས་དོན་མེད་ཀྱང༌། ལོའི་དེའི་དཔྱིད་ཀར་ཏཱ་ལའི་བླ་མས་རྒྱ་ནག་རྒྱལ་
ཡོངས་འཐུས་མིའི་ཚོགས་ཆེན་གཉིས་པར་ཚོགས་བཅར་ཡོང་བའི་རེ་བ་ཞུ་གི་ཡོད་ཅེས་གསལ་
ཡོད། ཡིག་ལན་དེས་གང་བསྟན་ཡོད་དམ་ཞེ་ན། ཀྲུང་གུང་ཀྲུང་དབྱང་གིས་བོད་པ་དཀྱུས་མའི་
འདོད་བློ་མ་ཁེངས་པའི་སྡུག་བསྔལ་སེལ་འདོད་མེད་པར་དེ་བས་ཏཱ་ལའི་བླ་མ་དང་བོད་པའི་མཐོ་
རིམ་མི་སྣས་ཁོ་ཚོ་དང་མཉམ་ལས་བྱེད་པའི་རེ་བ་བྱེད་ཀྱི་ཡོད་པ་བསྟན་ཡོད། རྗེས་ལ་ལྷ་སར་
གཞི་ཁྱོན་ཆེ་བའི་མི་མང་གི་ངོ་རྒོལ་འབྱུང་དུས་རྒྱ་ནག་གཞུང་གིས་བོད་མི་མང་གི་སེམས་ཚོར་ལ་
བསམ་གཞིག་མ་བྱས་པ་དེའི་རྒྱུ་རྐྱེན་ཆེན་པོ་ཞིག་ཏུ་འགྱུར་རྒྱུ་རེད། རྒྱ་ནག་གཞུང་གི་གདན་ཞུ་
དེར་ཏཱ་ལའི་བླ་མས་འཕྲལ་མ་ཉིད་དུ་ཞལ་བཞེས་མཛད་ཀྱང༌། བོད་རྒྱ་ཕྱོགས་གཉིས་ཀས་སྐབས་
དེའི་ལྷིང་འཇགས་བྲལ་བའི་ཛ་དྲག་གི་གནས་སྟངས་འོག་ཏཱ་ལའི་བླ་མའི་ཐག་གཅོད་དེ་ལ་བརྟེན་
ནས་མ་འོངས་པར་མཇུག་འབྲས་གང་ཡོང་རྒྱུ་ཡིན་པར་ཚོད་དཔག་བྱེད་ཐུབ་མེད།
ཕྱི་ཟླ་བཅུ་གཉིས་པའི་ནང་བཀའ་ཤག་སྲིད་གཞུང་གི་རིམ་པ་འབྲིང་བ་དང་དམའ་བའི་གཞུང་
ཞབས་དང༌། བོད་དམག་གི་རུ་དཔོན་དང་བརྒྱ་དཔོན་ཁག་གཅིག་གཙུག་ལག་ཁང་གི་ལེགས་
བཅོས་ལས་ཁུངས་ནང་འཛོམས་ནས་ཏཱ་ལའི་བླ་མ་པེ་ཅིང་དུ་རྒྱལ་ཡོངས་མི་དམངས་འཐུས་མིའི་
ཚོགས་ཆེན་གཉིས་པར་ཕེབས་རྒྱུའི་སྐོར་གྲོས་བསྡུར་བྱས། ཁོ་ཚོས་ཏཱ་ལའི་བླ་མ་པེ་ཅིང་དུ་ཕེབས་
རྒྱུར་མོས་མཐུན་མེད་པ་དང༌། དེ་དོན་རྒྱ་ནག་གཞུང་གི་བོད་སྡོད་སྐུ་ཚབ་ལ་སྙན་ཞུ་ཞིག་འབུལ་
རྒྱུའི་ཐག་གཅོད་བྱས། ཚོགས་འདུ་དེར་གོང་རིམ་གྱི་བཀའ་འཁྲོལ་མེད་པར་བརྟེན་ཚོགས་བཅར་
བ་ཚང་མས་གུས་བཀུར་ཆེན་པོས་ཏཱ་ལའི་བླ་མའི་སྐུ་པར་ཞིག་རང་གི་ཐོད་པར་ཐུག་ཙམ་བྱས་ཏེ་
ཚོགས་འདུའི་སྐོར་གསང་བར་ཉར་རྒྱུའི་དམ་བཅའ་བཞག་ཀྱང༌། མགྱོགས་མྱུར་ཚོགས་འདུ་དེའི་
སྐོར་གང་སར་ཁྱབ་པས་རྗེས་ལ་རྒྱ་མིས་ཚོགས་འདུ་དེ་བོད་པས“ངོ་ལོག་ཟིང་འཁྲུག་སློང་རྒྱུའི་
གསང་གྲོས”བྱས་པའི་དཔང་རྟགས་སུ་དྲངས་པ་རེད།
དུས་ཡུན་དེའི་རིང་ལྷ་ས་གྲོང་ཁྱེར་ཕྱི་རོལ་དུ་བོད་པ་དང་རྒྱ་དམག་དབར་དྲག་པོའི་གདོང་
ཐུག་ཉིན་རེ་བཞིན་ཇེ་མང་དུ་འགྲོ་བཞིན་ཡོད། ཕྱི་ལོ་༡༩༥༨ ལོའི་དབྱར་ཁ་ནས་ཕྱི་ལོ་༡༩༥༩
ལོའི་ཟླ་བ་དང་པོའི་ཟླ་མཇུག་བར་ཆུ་བཞི་སྒང་དྲུག་དང་རྒྱ་དམག་དབར་དམག་འཁྲུག་ལན་མང་
བྱུང་ཡོད་ཅིང༌། དེ་ཚོའི་ནང་རྒྱ་མིའི་དམག་མི་དང་ལས་བྱེད་༢༥༠ ཙམ་ཤི་ཡོད་པ་དང༌། ཉུང་
མཐར་ཡང་རྒྱ་མི་༡༤༦ ལ་རྨས་སྐྱོན་ཕོག་ཡོད། ཕྱི་ཟླ་དགུ་པ་ནས་བཅུ་གཉིས་བར་ཁོ་ནར་ཆུ་
བཞི་སྒང་དྲུག་གིས་རྒྱ་དམག་ལ་འཇབ་རྒོལ་ལན་གསུམ་བྱས་ཏེ་རྒྱ་དམག་༡༠༩ བསད་པ་དང༌།
༣༥ ལ་རྨས་སྐྱོན་བཏང་བ། འགྲུལ་འཁོཪ་༡༠ ལ་གཏོར་སྐྱོན་བཏང་བ། མེ་མདའ་སྦག་སྦག་༨
འཕྲོག་འཁྱེར་བྱས་པ་རེད།
ལྷ་སའི་ཡུལ་མི་ཚོའི་ངོས་ནས་བཤད་ན་ཁམས་དང་ཨ་མདོ་ཁུལ་དུ་བྱུང་དང་འབྱུང་བཞིན་
པའི་གནས་ཚུལ་དེ་ཚོ་སྤྱིར་འཇིགས་སྣང་སྐྱེ་དགོས་པ་ཡིན་ཡང༌། དེ་ཚོ་རྒྱང་ཐག་རིང་ཐུང་ལ་
མ་བལྟོས་པར་ལྷ་སའི་ཕྱི་རོལ་གྱི་གནས་ཚུལ་རེད། འོན་ཀྱང་། ཉེ་དུས་ལྷ་སར་བྱུང་བའི་གནས་
ཚུལ་ཁག་གཅིག་གིས་ལྷ་སའི་གྲོང་མི་ཚོའི་སེམས་ནང་རྒྱ་མིར་འདོད་བློ་མ་ཁེངས་པ་ཇི་ཙམ་
ཡོད་པ་མངོན་གསལ་ཇེ་ཆེར་གྱུར་བ་རེད། ཐོག་མར་རྟ་གཡོག་ཀུན་བཟང་གི་དོན་རྐྱེན་དེ་བྱུང་
བ་རེད། ཏཱ་ལའི་བླ་མ་སྐུ་ཕྲེང་རིམ་བྱོན་ལ་བོད་གཞུང་གིས་ནོར་བུ་གླིང་ཁའི་ནང་ཕོ་བྲང་གསར་
པ་ཞིག་བཞེངས་སྐྲུན་བྱེད་སྲོལ་ཡོད་ཅིང༌། ཉིན་གཅིག་རྟ་གཡོག་ཀུན་བཟང་གིས་ཤིང་རྟ་འཁོར་
ལོ་ཞིག་གཏོང་བཞིན་ཏཱ་ལའི་བླ་མའི་ཕོ་བྲང་གསར་བཞེངས་ཆེད་སྐྱིད་ཆུའི་ཆུ་ཁ་ནས་རྡོ་ལེན་
པར་འགྲོ་སྐབས་ལམ་བར་ལྷ་སའི་ཟམ་པའི་ཐོག་ཏུ་ཁོང་དང་ཟམ་སྲུང་རྒྱ་དམག་དབར་ཁ་རྩོད་
ཤོར་བ་དང༌། ཁོང་གིས་རྟ་ལྕག་གནམ་ལ་ཕྱར་ཏེ་རྒྱ་དམག་ལ་གཞུ་རྩིས་བྱས་པར་བརྟེན་རྒྱ་དམག་
གིས་མེ་མདའ་བརྒྱབ་ནས་ཁོང་རང་སར་བསད་པ་རེད། དོན་རྐྱེན་དེ་བྱུང་རྗེས་ཀྲང་གོ་ཧྭ་ཆེད་
མངགས་ནོར་བུ་གླིང་ཁར་ཕྱིན་ཏེ་ཏཱ་ལའི་བླ་མར་དགོངས་སེལ་ཞུས། རྒྱ་མི་བོད་དུ་སླེབས་པ་
ནས་བཟུང་ལྷ་སའི་ནང་བོད་པ་དང་རྒྱ་མིའི་དབར་སྔ་ཕྱི་བར་གསུམ་དུ་ཕན་ཚུན་དོགས་མི་བདེ་བར་
གནས་ཡོད་ཅིང༌། ད་ལྟ་གདོང་གཏུག་ཆུང་ཙག་ཅིག་ལས་མ་བྱུང་ནའང་གང་སར་དྲག་པོའི་འཁྲུག་
འཛིང་ལང་ཉེན་ཆེ་བའི་གནས་སྟངས་ཤིག་ཆགས་ཡོད།
བོད་དམག་དང་རྒྱ་དམག་དབར་གྱི་འབྲེལ་བའང་རྩ་བ་ནས་ཡག་པོ་མེད། གྲོས་མཐུན་དོན་
ཚན་བཅུ་བདུན་གྱི་འབྲུ་དོན་ལྟར་ན། བོད་དམག་རིམ་པས་རྒྱ་དམག་ཏུ་སྒྱུར་རྒྱུ་ཡིན་པར་སོང་ཕྱི་
ལོ་༡༩༥༦ ལོའི་ཟླ་བ་བཞི་པའི་ནང་རྒྱ་དམག་ལ་དམག་མིའི་གོ་རྟགས་སྤྲོད་སྐབས་བོད་དམག་གི་
མདའ་དཔོན་ཚང་མར་ཡང་རྒྱ་དམག་གི་དམག་མིའི་གོ་རྟགས་སྤྲད་པ་དང་། ཏཱ་ལའི་བླ་མའི་སྐུ་སྲུང་
མདའ་ཤོག་གི་མདའ་དཔོན་དང་ཏཱ་ལའི་བླ་མའི་གཅེན་མོའི་སྐུ་ཟླ་ཕུན་ཚོགས་བཀྲ་ཤིས་ལའང་
རྒྱ་དམག་མདའ་དཔོན་གྱི་གོ་གནས་སྤྲད་པ་རེད། རྒྱ་དམག་གིས་འཆམ་མཐུན་གྱི་རྣམ་འགྱུར་འདི་
རིགས་བསྟན་པར་མ་བལྟོས་པར་བོད་པས་བོད་དམག་ཡོངས་སུ་རྫོགས་པ་རྒྱ་དམག་གི་ཁོངས་སུ་
ཟླ་སྒྲིལ་གཏོང་རྒྱུར་འདོད་པ་མ་བྱས་པ་དང༌། ཕྱི་ལོ་༡༩༥༧ ལོའི་ནང་བོད་དམག་དང་རྒྱ་དམག་
དབར་གདོང་གཏུག་ཆུང་ཙག་མང་པོ་བྱུང་བ་རེད། གདོང་གཏུག་དེ་ཚོའི་ནང་ནས་ཚབས་ཆེན་
པོ་གཅིག་ལོ་དེའི་ཕྱི་ཟླ་བཅུ་པའི་ནང་བྱུང་ཡོད་དེ། བོད་དམག་ཁ་དང་མདའ་ཤོག་གི་དམག་མི་
གསུམ་ཤིང་ཆ་དབོར་འདྲེན་བྱེད་པར་འགྲོ་སྐབས་ལམ་བར་དུ་རྒྱ་དམག་ཅིག་དང་ཁ་རྩོད་ཤོར་བ་
དང༌། རྒྱ་དམག་དེས་དཔུང་རོགས་གཞན་སྐད་བཏང་རྗེས་ཁོ་ཚོས་མེ་མདའ་བརྒྱབ་སྟེ་བོད་དམག་
གཉིས་རང་སར་བསད་པ་རེད། དུས་སྐབས་གཞན་ཞིག་ཏུ་རྒྱ་དམག་ཅིག་ཕོ་བྲང་པོ་ཏ་ལར་ལྟ་
སྐོར་ལ་ཕྱིན་པ་དང༌། བོད་པའི་སྲུང་དམག་གིས་ཁོ་པར་ལུས་བཤེར་བྱེད་སྐབས་ཁོ་པའི་ལུས་
ཐོག་ནས་མཚོན་ཆ་ཐོན་པར་བརྟེན་འཛིན་བཟུང་བྱས་པ་རེད། བོད་པའི་མཐོང་སྣང་དུ་ལུས་ལ་
མཚོན་ཆ་ཐོགས་ཏེ་ཕོ་བྲང་པོ་ཏ་ལར་འགྲོ་བ་ནི་བོད་པར་ཕོག་ཐུག་བཏང་བ་ཞིག་ཡིན་པས་མ་
ཚད། ད་དུང་ཉེན་ཚབས་ཧ་ཅང་ཆེ་བའི་གནད་དོན་ཞིག་ཀྱང་རེད། དོན་རྐྱེན་ཐར་ཐོར་དེ་ཚོ་ལ་
བརྟེན་ནས་ལྷ་སའི་གྲོང་མི་ཚོའི་སེམས་ནང་རྒྱ་མི་དམར་པོར་ཡིད་ཆེས་ཏིལ་འབྲུ་ཙམ་མེད་པར་
གྱུར་པ་དང༌། བོད་རྒྱ་ཕྱོགས་གཉིས་ཀས་སྔ་རྗེས་ལ་མ་བལྟོས་པར་བོད་པ་དང་རྒྱ་དམག་དབར་
གདོང་གཏུག་དྲག་པོ་ཞིག་འབྱུང་ངེས་ཡིན་པ་ཤེས་ཀྱི་ཡོད།
ཕྱི་ལོ་༡༩༥༩ ལོའི་ཟླ་བ་དང་པོའི་ནང་འཇུ་ཆེན་ཐུབ་བསྟན་དང་རྨེ་ཤོད་གྱེན་ལངས་སྐབས་སྲོག་
ཉེན་ལས་ཐར་བའི་ཁམས་པ་རོགས་པ་བཅུ་གྲངས་ཤིག་ལྷ་སའི་སྐྱིད་ཆུའི་འགྲམ་དུ་འབྱོར། དགུན་
དུས་ཀྱི་ལྷ་སའི་མཁའ་རླུང་སྐམ་ཤས་དང་གྲང་ངར་ཆེ་བ་དང༌། ཉི་ཟེར་འོག་སྐྱིད་ཆུའི་ལུང་གཤོངས་
རྒྱུད་ཀྱི་མུ་འབྲེལ་རི་ཚོགས་དག་གསོན་ཉམས་བྲལ་བའི་ལྭ་བ་སེར་སྨུག་ཅིག་གིས་གཡོགས་ནས་
ཡོད་པ་དང་གཉིས་སུ་མེད། མཁའ་དབྱིངས་ཀྱི་རྟ་བདུན་དབང་པོ་བཀྲག་མདངས་ཧ་ཅང་ཆེ་ཡང༌།
ངལ་དུབ་ཀྱིས་མནར་བའི་མི་རྟས་ཁ་དབུགས་ཕྱིར་འབྱིན་དུས་ཁ་རླངས་དུ་བ་ལྟར་འཐོན་གྱི་ཡོད།
འཇུ་ཆེན་ཐུབ་བསྟན་གྱིས་རྟ་ཁ་བཀག་སྟེ་དམར་པོ་རིའི་རྩེར་ལྷུན་པོར་འགྱིངས་པའི་ཕོ་བྲང་
པོ་ཏ་ལར་བལྟས་པ་དང༌། དབུགས་རིང་ཞིག་བཏང་སྟེ་གྲུ་པས་ཤིང་གྲུ་གཅིག་པུ་དེ་སྐྱིད་ཆུའི་ཕར་
ཕྱོགས་ནས་ཆུ་ཚུར་ཁར་ཁོ་ཚོའི་བཞོན་རྟ་ཚང་མ་ལེན་དུ་ཡོང་རྒྱུར་བསྒུགས་ནས་བསྡད། ཤིང་གྲུ་
ཆུ་ཚུ་ཁར་སླེབས་པ་དང་འཇུ་ཆེན་ཐུབ་བསྟན་གྱིས་རྟ་ལས་བབ་སྟེ་རོགས་པ་ཚོར་རྟ་རྣམས་ཤིང་
གྲུའི་ནང་འཁྲིད་དགོས་པའི་བརྡ་བཏང་བ་དང༌། གང་ཙམ་རྗེས་ཁོ་ཚོ་ཤིང་གྲུའི་ནང་དལ་བུར་སྐྱིད་
ཆུའི་ཕ་རོལ་དུ་འགྲོ་བཞིན་ཡོད། དྭངས་གཙང་སྐྱིད་ཆུའི་ངོས་སུ་སྐམ་ཐེར་ཐེར་གྱི་རི་བོའི་གཟུགས་
བརྙན་ཤར་བ་དང༌། དེའི་ཐོག་ཏུ་ངལ་དུབ་ཀྱིས་མནར་བའི་ཁོ་ཚོའི་ངོ་གདོང་གཅིག་ཐོག་གཅིག་
བརྩེགས་སུ་མངོན། སྤྱིར་ཁོ་ཚོ་ཚང་མ་ན་གཞོན་ཡིན་ཡང་། དཀའ་སྡུག་གི་ལོ་ཟླས་ཁོ་ཚོའི་བཞིན་
ངོར་རྒས་ཉམས་ཀྱི་གཉེར་རིས་མང་པོ་བཀོད་ཡོད།
ཁོ་ཚོ་ཤིང་གྲུར་བསྡད་དེ་སྐྱིད་ཆུའི་ཕར་ཕྱོགས་སུ་འགྲོ་བཞིན་པའི་སྐབས་སུ་གྲུ་པས་ཁོ་ཚོར་
གཡས་གཡོན་གྱི་ས་ཆ་ངོ་སྤྲོད་བྱས་དོན། བྱེ་ཐང་དེའི་གོང་དེར་ཤིང་སྣ་མང་པོ་ཡོད་པའི་ས་ཆ་དེ་
རྒྱལ་བ་རིན་པོ་ཆེའི་དབྱར་དུས་ཀྱི་ཕོ་བྲང་ནོར་བུ་གླིང་ཁ་རེད། ནོར་བུ་གླིང་ཁའི་ཤར་ངོས་ཀྱི་རྩེ་
དྲུང་གླིང་ཁ་ད་ལྟ་རྒྱ་མིའི་དམག་སྒར་རེད། ཕོ་བྲང་པོ་ཏ་ལའི་གཤམ་གྱི་ཞོལ་གྲོང་སྡེ་དང་ཐག་ཉེ་
ས་དེ་བཞུགས་ཁྲི་གླིང་ཁ་རེད། ད་ལྟ་དེར་རྒྱ་མིའི་ལས་ཁུངས་ཆགས་ཡོད། ནོར་བུ་གླིང་ཁའི་ནུབ་
ཕྱོགས་ཀྱི་ནོར་སྟོད་གླིང་ཁའང་ད་ལྟ་རྒྱ་མིའི་དམག་སྒར་རེད། སྐྱིད་ཆུའི་བྱང་ངོགས་ཀྱི་དམག་སྒར་
དེ་དམག་སྒར་རྙིང་པ་དང་། ལྷོ་ངོགས་ཀྱི་དམག་སྒར་དེ་དམག་སྒར་གསར་པ་རེད། ཕོ་བྲང་པོ་ཏ་
ལའི་ཁ་སྤྲོད་ཀྱི་རི་ཆུང་དེ་ལྕགས་པོ་རི་ཡིན་པ་དང་། དེའི་རྩེར་ཡོད་པའི་དགོན་པ་དེ་སྐད་གྲགས་
ཆོད་པའི་བོད་ཀྱི་སྨན་རྩིས་ཁང་རེད།
ཤིང་གྲུ་སྐྱིད་ཆུའི་དཀྱིལ་དུ་སླེབས་མཚམས་འཇུ་ཆེན་ཐུབ་བསྟན་གྱིས་ལག་གཅིག་གིས་རྟའི་
སྲབ་མདའ་ནས་འཇུ་བཞིན་ལྷ་སའི་ཡུལ་གྱི་བཀོད་པ་དེ་ཚོར་ཞིབ་ལྟ་ཞིག་བྱས་པ་དང༌། སེམས་
ནང་ལྗིད་ཐིབས་ཐིབས་ཀྱི་ཚོར་བ་ཞིག་བྱུང་། རྒྱ་མིའི་དམག་སྒར་ཚང་མ་གནད་འགག་ཆེ་བའི་ས་
ཚིགས་སུ་ཆགས་ཡོད་པས་རྒྱ་མིས་ལྷ་སའི་འགྲོ་འོང་གི་ལམ་ག་ཚང་མ་འཇུས་ཡོད་པས་མ་ཚད།
ད་དུང་ནོར་བུ་གླིང་ཁ་དང༌། ཕོ་བྲང་པོ་ཏ་ལ། ལྕགས་པོ་རི་ཚང་མ་རྒྱ་མིའི་མེ་སྒྱོགས་ཀྱི་སྙོབ་ཚད་
ནང་ཚུད་ཡོད་པས་དོན་དངོས་ཐོག་རྒྱ་དམག་གིས་ལྷ་ས་གྲོང་ཁྱེར་སྐེ་བཙིར་བཏང་ནས་ཡོད་པ་དང་
ཁྱད་པར་མེད། ད་དུང་སྐྱིད་ཆུའི་ལྷོ་ངོགས་སུ་ཆགས་པའི་རྒྱ་མིའི་དམག་སྒར་གསར་པའི་ནང་ལྷ་
སའི་གྲུ་ཟུར་ཚང་མར་སྙོབ་ནུས་པའི་མེ་སྒྱོགས་ཡོད་ཅིང༌། གལ་ཏེ་ལྷ་སར་དམག་འཁྲུག་བྱུང་ན་
རྒྱ་དམག་གིས་ལས་སླ་པོར་ལྷ་སའི་ལུང་གཤོངས་ཧྲིལ་པོའི་ལམ་ག་བཀག་སྟེ་གྲོང་མི་ཚང་མ་གྲོང་
ཁྱེར་ཕྱིར་ཐར་ཐབས་མེད་པ་བཟོ་ཐུབ་པ་ཡོད།
དེ་ལྟར་ཡང་། རྒྱ་མི་ལྷ་སར་གཏན་སྡོད་བྱེད་པར་སྐབས་རེ་དམག་འགུལ་འཐབ་ཇུས་ཀྱི་ཆ་
ནས་དཀའ་ངལ་ཏོག་ཙམ་ཡོད་དེ། ཆབ་མདོའི་ནང་བོད་རྒྱའི་དབར་དམག་འཁྲུག་འབྱུང་བཞིན་
ཡོད་པ་དང༌། དེས་ཁྲོན་བོད་གཞུང་ལམ་དང་མཚོ་བོད་གཞུང་ལམ་གཉིས་ཀ་བཀག་ཡོད་པས་
རྒྱ་མིའི་ལས་བྱེད་བོད་རང་སྐྱོང་ལྗོངས་ནང་ཡོང་སྐབས་དང་ཕྱིར་འགྲོ་སྐབས་ཁོ་ཚོ་དང་མཉམ་དུ་
སྲུང་ཆ་རྒྱ་དམག་འབོར་ཆེན་འཁྲིད་དགོས་ཀྱི་ཡོད། ད་དུང་རྒྱ་མིའི་མཐོ་རིམ་དཔོན་པོ་ཚོ་དམིགས་
བསལ་གནམ་གྲུའི་ནང་གོང་དཀར་གནམ་ཐང་དུ་ཡོང་བ་དང་། དེ་ནས་མཚན་གུང་མུན་ནག་གི་
འགེབས་སྲུང་དང་རྒྱུན་གོས་གྱོན་པའི་དམག་མིའི་སྲུང་ཆའི་འོག་ལྷ་སར་ཡོང་གི་ཡོད། མཚམས་
དེར་རྒྱ་དམག་དང་བོད་པའི་རྒྱ་རྒོལ་དམག་འཁྲུག་འཇོ་མདའ་ནས་ལྷོ་ཕྱོགས་དང་ནུབ་ཕྱོགས་སུ་
ཁྱབ་སྟེ་སྤོ་བོ་སྤྲ་རྨོག་དང༌། སྟེང་ཆེན། རྩེད་ཐང་དུའང་བོད་པས་རྒྱ་དམག་དང་དམག་འཁྲུག་བྱེད་
བཞིན་ཡོད། རྩེད་ཐང་ནི་ལྷོ་ཁ་ས་ཁུལ་གྱི་རྒྱ་མིའི་དམག་སྡེ་ཆེན་པོ་ཞིག་གི་ཆགས་ཡུལ་ཡིན་པ་
དང༌། ལྷ་ས་དང་རྒྱང་ཐག་རིང་པོ་མེད། དུས་སྐབས་དེའི་མཚམས་སུ་རྒྱ་དམག་ཤི་རྨས་བྱུང་བའི་
གྲངས་འབོར་བརྒྱ་ཕྲག་ཁ་ཤས་ཟིན་ཡོད་པ་དང༌། བོད་ནང་གི་རྒྱ་མིའི་ཚོགས་པ་དང་ལས་ཁུངས་
ཚང་མ་དོགས་ཟོན་ཆེན་པོ་བྱས་ཏེ་བསྡད་ཡོད།
ཤིང་གྲུ་སྐྱིད་ཆུའི་བྱང་ངོགས་སུ་ཐུག་པ་ན་འཇུ་ཆེན་ཐུབ་བསྟན་དང་ཁོང་གི་རོགས་པ་ཚོས་
གྲུ་ལས་བབ་སྟེ་རྟར་བཞོན་པ་དང༌། ཁ་ལྷ་སར་ཕྱོགས་ཏེ་དལ་བུར་མདུན་དུ་བསྐྱོད།
ཕྱི་ཚུལ་ལ་ལྷ་སའི་གནས་སྟངས་ལྷིང་འཇགས་ཡིན་པར་སྣང་བ་དང༌། ལྷ་ས་གྲོང་ཁྱེར་གྱི་
མཐའ་སྐོར་དུ་ཆགས་པའི་ཡུལ་བྱོལ་བའི་སྡོད་གུར་ཧ་ཅང་མང་པོ་དེ་ཚོའང་མཐོང་ཡུལ་དུ་མེད། རྒྱ་
ནག་གཞུང་གིས་སི་ཁྲོན་ཞིང་ཆེན་དང་ཉེ་འཁོར་གྱི་ས་ཁུལ་དུ་གདུག་རྩུབ་ཆེ་བའི་ས་ཞིང་བཅོས་
བསྒྱུར་བྱེད་སྐབས་རྒྱ་མི་ཧ་ཅང་མང་པོ་ལྷ་སར་ཡུལ་བྱོལ་དུ་སླེབས་ཏེ་ལྷ་སའི་ཉེ་འཁོར་གྱི་ས་སྟོང་
དུ་ཆགས་པའི“གུར་གྲོང”ནང་གཞིས་ཆགས་པ་དང༌། ཕྱི་ལོ་༡༩༥༨ ལོའི་ཟླ་བ་བཞི་པའི་ནང་རྒྱ་
ནག་དམར་གཞུང་གིས་ལྷ་སར་“གཙང་བཤེར”གྱི་ལས་འགུལ་ཞིག་སྤེལ་ནས་རྒྱ་མི་ཡུལ་བྱོལ་བ་
ཚང་མ་རང་རང་གི་ཕ་ཡུལ་དུ་ཕྱིར་སློག་བྱས་པ་རེད། དེ་རྗེས་རྒྱ་ནག་གཞུང་གིས་གཞིས་ཀ་རྩེ་
དང་། རྒྱལ་རྩེ། གྲོ་མོ་བཅས་ནས་རྒྱ་མི་ཡུལ་བྱོལ་བ་བཞི་བརྒྱ་ལྷག་འཛིན་བཟུང་བྱས་པ་དང༌།
བོད་ཀྱི་ལས་དོན་ཨུ་ཡོན་ལྷན་ཁང་གིས་ལྷ་སའི་གྲོང་མཐའི་གུར་གྲོང་དུ་རྒྱ་མིའི་ལས་བྱེད་ཁ་ཤས་
ཁམས་དང་ཨ་མདོ་ཁུལ་གྱི་བོད་རིགས་ཡུལ་བྱོལ་བ“ངོས་འཛིན་ཐོ་འགོད”བྱེད་པར་བཏང་བ་རེད།
འོན་ཀྱང༌། བོད་པ་ཡུལ་བྱོལ་བ་ཚོས་གནས་ཚུལ་དེ་ཐོས་མ་ཐག་ཕྱིར་ཕ་ཡུལ་དུ་སློག་རྒྱུར་ཞེད་དེ་
མགྱོགས་མྱུར་ས་དེ་ནས་བྲོས་པས་ཉིན་ཤས་རྗེས་ལྷ་སའི་གྲོང་མཐའི་གུར་གྲོང་དེ་ཤུལ་མེད་དུ་གྱུར་
པ་རེད། བོད་པ་ཡུལ་བྱོལ་བ་དེ་ཚོས་ལྐོག་ཏུ་ཡར་ཀླུང་གཙང་པོ་བརྒལ་ཏེ་ལྷོ་ཁར་བྲོས་པ་དང༌།
དེར་ཁོ་ཚོ་མང་པོས་ཆུ་བཞི་སྒང་དྲུག་བསྟན་སྲུང་དང་བླངས་དམག་གི་ཁོངས་སུ་ཞུགས་པ་རེད།
དེ་དུས་རང་ལོ་སུམ་ཅུར་ཉེ་བའི་འཇུ་ཆེན་ཐུབ་བསྟན་ཕ་ཡུལ་དང་ཁ་བྲལ་ཏེ་ལོ་གཉིས་ལྷག་
འགྲོ་གི་ཡོད། ལམ་བར་དུ་ཁོང་དང་རོགས་པ་ཚོས་འབྲི་ཆུའི་ཆུ་ངོགས་གཉིས་ཀའི་རྒྱུད་ཀྱི་དམག་
འཁྲུག་ས་ཁུལ་ལས་གཡོལ་ཆེད་ཁ་བྱང་ལ་གཏད་དེ་སེར་ཤུལ་བརྒྱུད་སི་ཁྲོན་ཞིང་ཆེན་དང༌།
མཚོ་སྔོན་ཞིང་ཆེན། བོད་རང་སྐྱོང་ལྗོངས་ཀྱི་མུ་འབྲེལ་ས་མཚམས་ཁུལ་དུ་ཕར་གཡོལ་ཚུལ་
གཡོལ་མང་པོ་བྱས་ཏེ་ལྷ་སར་ཡོང་བ་རེད། འོན་ཀྱང༌། ཁོ་ཚོས་སྐོར་ལམ་བརྒྱུད་དེ་ཡོང་སྐབས་
ལམ་བར་དུ་རྒྱ་དམག་གིས་ཕ་ཡུལ་གྱི་འཐབ་འཁྲུག་ལས་བྲོས་བྱོལ་དུ་འགྲོ་མཁན་མི་ཚོགས་མང་
ཁར། མཁའ་ཐོག་དང་ས་ཐོག་གཉིས་ཀ་ནས་རྒོལ་རྡུང་གཏོང་བཞིན་ཡོད་པའི་ས་ཆ་མང་པོ་བརྒྱུད་
དགོས་བྱུང་ཡོད།
ཕྱི་ལོ་༡༩༥༨ ལོའི་ཟླ་བ་གསུམ་པའི་ནང་ཀྲུང་དབྱང་དམག་དོན་ཨུ་ཡོན་ལྷན་ཁང་གིས་རྒྱ་
ནག་གི་མཁའ་དམག་ལ་མཚོ་སྔོན་ཞིང་ཆེན་གྱི་བོད་རིགས་ས་ཁུལ་ཐོག་མཁའ་དབྱིངས་ནས་
འཐབ་རྒོལ་བྱེད་འགོ་འཛུགས་དགོས་པའི་བཀའ་བཏང་ཡོད་པ་དང༌། ལོ་དེའི་ཕྱི་ཟླ་དགུ་པའི་ནང་
རྒྱ་ནག་དམར་གཞུང་གིས་མཚོ་སྔོན་ཞིང་ཆེན་ལྷོ་ཕྱོགས་ཀྱི་ཡུལ་ཤུལ་དུ་གནམ་ཐང་ཞིག་གསར་
བཟོ་བྱས་ཏེ་ཁོ་རང་ཚོའི་དམིགས་འབེན་དང་ཐག་ཉེ་ས་ན་རྐང་པ་འཛུགས་ས་ཞིག་བཟོས་པ་རེད།
ཕྱི་ལོ་༡༩༥༨ ལོ་ནས་ཕྱི་ལོ་༡༩༦༡ ལོ་བར་རྒྱ་ནག་དམར་གཞུང་གི་མཁའ་དམག་གིས་མཚོ་
སྔོན་ནང་དྲག་རྒོལ་འཕུར་སྐྱོད་ཐེངས་བརྒྱ་ལྷག་ཐེ་བའི་འཕུར་སྐྱོད་བྱ་སྤྱོད་ཁྱོན་བསྡོམས་ཐེངས་
༢༧༣༡ སྤེལ་ཡོད། འཕུར་སྐྱོད་བྱ་སྤྱོད་དེ་ཚོ་མང་ཆེ་བ་ཕྱི་ལོ་༡༩༥༨ ལོར་བྱུང་ཡོད་ཅིང༌། དྲག་
རྒོལ་འཕུར་སྐྱོད་ཐེངས་བརྒྱ་ཡས་མས་ཤིག་འཇུ་ཆེན་ཐུབ་བསྟན་ལྷ་སར་བསྐྱོད་པའི་ལོ་དེའི་ལོ་
ཕྱེད་གོང་མའི་ནང་བྱུང་ཡོད། 
འཕུར་སྐྱོད་བྱ་སྤྱོད་དེ་ཚོའི་སྐབས་རྒྱ་དམག་གིས་བོད་པའི་ཐོག་ཏུ་དྲག་རྒོལ་བྱེད་པ་དང༌། ས་
ཐོག་གི་རྒྱ་དམག་ལ་གོ་མཚོན་དང་ཟས་རིགས་མཁོ་སྤྲོད་བྱེད་པའི་དམིགས་ཡུལ་གཙོ་བོ་བསྒྲུབས་
པ་དང་དུས་མཚུངས་སུ་གནམ་གྲུ་གཏོང་མཁན་གསར་པ་ལ་མཐོ་སྒང་གི་མཁའ་དབྱིངས་སུ་གནམ་
གྲུ་གཏོང་བའི་ཉམས་གསོག་གོ་སྐབས་ཡག་པོ་བྱུང་བ་རེད། འདི་འབྲེལ་དུ་གནམ་གྲུ་གཏོང་མཁན་
ཞིག་གིས་འདི་ལྟར་ཕྱིར་དྲན་བྱས་ཡོད་དེ། “བོད་མཐོ་སྒང་གི་མཁའ་དབྱིངས་སུ་གནམ་གྲུ་དངོས་
སུ་གཏོང་བའི་བྱ་སྤྱོད་དེ་ཚོ་བརྒྱུད་དེ་མཁའ་དམག་གི་གནམ་གྲུ་གཏོང་མཁན་ལ་ས་མཐོན་པོའི་
མཁའ་ཐོག་ཏུ་གནམ་གྲུར་བབ་བསྟུན་ཁ་ལོ་སྒྱུར་བ་དང་གཅེས་སྲུང་བྱེད་པའི་གཞི་རྩའི་ཤེས་བྱ་
ཐོབ་པ་དང༌། གནམ་གྲུ་གཏོང་མཁན་གྱིས་ད་དུང་ངོ་ལོག་ཇག་པས་གཞི་རྩའི་བསམ་བློ་གང་
གཞིར་བཞག་སྟེ་འགུལ་སྐྱོད་བྱེད་ཀྱི་ཡོད་པའང་ཤེས་རྟོགས་བྱུང་བ་རེད། ཉམས་མྱོང་འདི་མཐའ་
མཇུག་ཕྱི་ལོ་༡༩༥༩ ལོར་གྱེན་ལོག་ཞོད་འཇགས་བདེ་བླག་ངང་གཏོང་དུས་ཕན་ཐོགས་ཧ་ཅང་
ཆེན་པོ་བྱུང་བ་རེད། ”རྒྱ་ནག་གཞུང་གིས“ངོ་ལོག་ཁུལ”དུ་གཏན་འབེབས་བྱས་པའི་ས་ཁུལ་ལ་
རྒྱ་དམག་ལ་དོགས་གཞི་ཅན་གྱི་ངོ་ལོག་པ་ཚང་མ་ཐད་ཀར་གསོད་ཆོག་པའི་བཀའ་འཁྲོལ་སྤྲད་
ཡོད་པ་དང༌། རྒྱ་དམག་གནམ་གྲུ་གཏོང་མཁན་ལ་མཁའ་དབྱིངས་ནས་སྒོ་ཕྱུགས་སེམས་ཅན་
དང་སྦྲ་གུར་ནག་པོའི་ཁྲོད་ཀྱི་འབྲོག་པ་ཚོ་མི་མང་དཀྱུས་མར་སྣང་ཡང༌། དོན་དངོས་ཐོག་ཁོ་ཚོ་
ཚང་མ“ངོ་ལོག་ཇག་པ”ཡིན་པས་སྒྱོགས་མདེལ་གཡུགས་ཏེ་ཚང་མ་གསོད་དགོས་པའི་སློབ་སྟོན་
བྱས་ཡོད། རྒྱ་མི་གནམ་གྲུ་གཏོང་མཁན་གཞན་ཞིག་གི་ཕྱིར་དྲན་རྩོམ་ཡིག་ནང་རྒྱ་ནག་དམར་
གཞུང་གི་སྲིད་བྱུས་ཀྱིས་ཇི་ལྟར་མི་མང་དཀྱུས་མ་མང་པོ་ཚེ་ལས་འདས་པའི་རྒྱུ་རྐྱེན་བྱས་པ་
གསལ་ཡོད་དེ།
དྲག་རྒོལ་གྱི་ཉམས་མྱོང་རྩ་བ་ནས་མེད་པའི་གནམ་གྲུ་གཏོང་མཁན་གྱི་རྒྱུད་ལ་འགྱུར་བ་
མེད་པའི་ཆོད་སེམས་བརྟན་པོ་སྐྱེད་ཐབས་སུ་དམག་སྤྱི་གཞོན་པ་སུན་གྱིས་ཁོ་ཚོ་མྱུལ་
ཞིབ་འཕུར་སྐྱོད་དུ་ཁྲིད་པ་དང༌། ཁོ་ཚོ་དམག་འཁྲུག་ས་ཁུལ་ཐོག་འཕུར་ནས་འགྲོ་དུས་ཁོང་
གིས་རང་སར་ཁོ་ཚོར་མཛུབ་ཁྲིད་སློབ་སྟོན་བྱས། འདི་འདྲའི་འཕུར་སྐྱོད་གཅིག་སྐབས་
་ཁོང་གིས་སྦྱོང་བརྡར་འཐོབ་བཞིན་པའི་གནམ་གྲུ་གཏོང་མཁན་མིན་ཁྲའོ་དབྱུས་ལ་ཁོ་པས་
དགྲ་བོའི་གནས་ཚུལ་གང་མཐོང་བྱུང་ངམ་ཞེས་དྲིས་པ་དང༌། དེ་རྗེས་ཁོང་གིས་དགྲ་བོའི་
གནས་ཚུལ་སྐོར་ལ་དཔྱད་ཞིབ་གནང་བ་དང་མིན་ཁྲའོ་དབྱུས་ལ་སློབ་སྟོན་གནང༌།
ཁོང་གིས“དགྲ་བོའི་གྱོན་པ་དང་སྦྲ་གུར་ཕལ་ཆེ་བ་ནག་པོ་རེད། ཁོ་ཚོས་གོ་རིམ་ལྡན་
པའི་སྒོ་ནས་རུ་བསྒྲིགས་ཏེ་འགྲུལ་བཞུད་བྱེད་ཀྱི་མ་རེད། ཁོ་ཚོ་དང་མཉམ་དུ་གཡག་དང་
རྟ་སོགས་ཡོད། ཁོ་ཚོ་ང་ཚོའི་སྒྲིག་འཛུགས་ལྡན་པའི་ས་དམག་དང་ཁྱད་པར་ཆེན་པོ་
ཡོད”ཅེས་གསུངས།
གོང་གི་དུམ་ཚན་དེར་དོ་སྣང་ཞིབ་ནན་བྱས་ན་རྒྱ་ནག་གཞུང་གི་མཁའ་དམག་གིས་དམིགས་
འབེན་དུ་བཟུང་བའི་བོད་པའི་འབྲོག་པ་ཚོ་རང་གི་ནང་མི་དང་སྒོ་ཕྱུགས་སེམས་ཅན་དང་མཉམ་དུ་
འགྲུལ་བཞུད་བྱེད་བཞིན་ཡོད་པ་དང༌། ཁོ་ཚོ་ནི་ཕལ་ཆེར་རྒྱ་མི་དམར་པོའི“བཅོས་བསྐྱར”ལས་
བྲོས་བྱོལ་དུ་འགྲོ་བཞིན་ཡོད་པའི་མི་ཚོགས་ཡིན་པར་སྣང་ཡང༌། རྒྱ་ནག་གཞུང་གིས་མཁའ་
དམག་གནམ་གྲུ་གཏོང་མཁན་ལ་འབྲོག་པའི་སྤོ་འཁྱེར་བདེ་བའི་སྦྲ་གུར་ནི“ངོ་ལོག་ཇག་པའི་
བཀོད་འདོམས་ཁང”ཡིན་པ་དང་། ཁོ་ཚོ་དང་མཉམ་དུ་ཡོད་པའི་བུད་མེད་དང་ཕྲུ་གུ་ཚོ་ནི“ངོ་ལོག་
ཇག་པས་བཙན་ཁྲིད་བྱས་པའི་མང་ཚོགས”རེད་ཅེས་སློབ་སྟོན་བྱས་ཡོད། བོད་རིགས་འབྲོག་
པས་རང་གི་སྒོ་ཕྱུགས་སེམས་ཅན་དང་ནང་མི་སྤུན་མཆེད་ཀྱི་སྲུང་སྐྱོབ་ཆེད་ལུས་ལ་མེ་མདའ་
རིང་མདའ་མཉམ་འཁྱེར་བྱེད་པ་ཁོ་ཚོའི་ཡུལ་སྲོལ་གོམས་གཤིས་ཡིན་པས་རྒྱ་མིའི་མཁའ་དམག་
གིས་མཁའ་དབྱིངས་ནས་ཁོ་ཚོའི་ཐོག་ཏུ་མེ་མདའ་དྲག་ཆར་བབ་པ་ལྟར་རྒྱག་སྐབས་ཁོ་ཚོས་རང་
སྲུང་ཆེད་རྒྱ་མིའི་དམག་འཐབ་གནམ་གྲུར་རྒོལ་ལན་བསློགས་ཡོད་སྲིད་ཀྱང་། དེ་ཙམ་ལ་བརྟེན་
ནས་རྒྱ་ནག་དམར་གཞུང་གིས་ཁོ་ཚོ“ངོ་ལོག་ཇག་པ”རེད་ཅེས་བཤད་པར་དག་འབུད་བྱེད་མི་
ཐུབ། རྒྱ་དམག་གི་ངོས་འཛིན་ལོག་པ་དེ་རྒྱ་མི་གནམ་གྲུ་གཏོང་མཁན་གཞན་ཞིག་གི་ཕྱིར་དྲན་
རྩོམ་ཡིག་ནང་དེ་བས་ཀྱང་ཁ་གསལ་བ་ཡོད་དེ། “དྲང་པོ་བཤད་ན། ངོ་ལོག་ཇག་པ་དང༌། བོད་
རིགས་ཞིང་པ་དང་འབྲོག་པ་དཀྱུས་མའི་ཕྱི་ཚུལ་ལ་ཁྱད་པར་གང་ཡང་མི་འདུག །དམིགས་བསལ་
བོད་པའི་འབྲོག་པ་ཚང་མས་རྟ་ཐོག་ཏུ་མེ་མདའ་རིང་མདའ་རེ་འཁྱེར་གྱི་འདུག །དེར་བརྟེན། ང་
ཚོས་དམག་དོན་གྱི་གསང་བའི་གནས་ཚུལ་གཞིར་བཞག་སྟེ་དྲག་རྒོལ་བྱེད་ཡུལ་དམིགས་འབེན་
བདམས་པའམ། སྐབས་རེ་མེ་མདའ་ཐོགས་པ་དང༌། ང་ཚོ་མཐོང་བ་དང་བྲོས་འགྲོ་མཁན་ནམ།
ཡང་ན་ང་ཚོར་མེ་མདའ་རྒྱག་མཁན་ཚོའི་ཐོག་འབར་མདེལ་གཡུགས་པ་ཡིན།” རྒྱ་ནག་གཞུང་
གིས་གནམ་གྲུ་གཏོང་མཁན་གྱི་སེམས་ཤུགས་དེ་བས་ཆེ་རུ་གཏོང་ཆེད་ཁོ་ཚོར་རྒྱ་ནག་དམར་
ཤོག་ཚོགས་པའི་སྲིད་བྱུས་སློབ་ཁྲིད་བྱས་ཏེ་བོད་ནང་རྒྱ་མི་དམར་པོས་ཐེ་ཇུས་བྱེད་རྒྱུ་ཇི་ཙམ་
གལ་ཆེན་པོ་ཡིན་པའི་སྐོར་ངོ་སྤྲོད་བྱས་པ་དང་། ལམ་སྲོལ་དེ་དུས་ད་ལྟའང་རྒྱ་ནག་ནང་གང་སར་
མཐོང་རྒྱུ་ཡོད། ཕྱི་ལོ་༡༩༥༨ ལོར་མཚོ་སྔོན་གྱི་དར་ཁྱབ་ཆེ་བའི་དུས་དེབ་ཅིག་ནང་མི་མང་ལ་
རྒྱ་ནག་དམར་གཞུང་གི་ལམ་ཕྱོགས་དར་སྤེལ་གཏོང་ཐབས་སུ། ནམ་རྒྱུན་ཁ་ནས་བྱམས་སྙིང་རྗེ་
མ་ཎི་བགྲང་བགྲང་བྱེད་མཁན་བོད་པའི་ཆོས་ལུགས་ཀྱི་འགོ་ཁྲིད་ཚོ་དོན་དངོས་ཐོག“ཡ་ང་སྙིང་རྗེ་
མེད་པའི་མི་གསོད་ལག་དམར་བ”རེད། གང་ཡིན་ཞེ་ན། ཁོ་ཚོས“ནོར་འཁྲུལ་ཆུང་ཙག་བཟོ་མཁན་
ལའང་ཡང་ནས་ཡང་དུ་མནར་གཅོད་གཏོང་བའམ། ཡང་ན་ཁོ་ཚོ་དམར་གསོད་གཏོང”གི་ཡོད། ད་
དུང་ཁོ་ཚོས“ངལ་རྩོལ་མི་དམངས་གྲངས་ལས་འདས་པ་དམར་གསོད་བཏང་སྟེ་ཁོ་ཚོའི་ཀ་ལི་ཕོར་
པར་བེད་སྤྱོད་གཏོང་བ་དང༌། ཁོ་ཚོའི་པགས་པས་རྔ་བཟོ་གི་ཡོད། ཁོ་ཚོས་ད་དུང་ལོ་ན་གཞོན་
པའི་བུད་མེད་བསད་དེ་ཁོ་ཚོའི་བརླ་རུས་རྐང་དུང་ལ་བེད་སྤྱོད་གཏོང་གི་ཡོད”ཅེས་བཀོད་ཡོད།
རྒྱ་ནག་གཞུང་གིས་མི་སེམས་སྒྱུར་ཐབས་དེ་ལྟ་བུ་བྱས་པར་བརྟེན་རྒྱ་དམག་གིས་རང་གི་ལས་
འགན་ལ་སེམས་ཤུགས་ཆེན་པོ་བཅངས་པར་ཧང་སང་དགོས་དོན་གང་ཡང་མ་རེད།
ལྷ་སར་ཡོང་བའི་ལམ་བར་དུ་འཇུ་ཆེན་ཐུབ་བསྟན་གྱིས་ས་ཕྱོགས་གང་སར་རྒྱ་མིས་བོད་
པ་ཧ་ཅང་མང་པོ་དམར་གསོད་བཏང་བའི་གནས་ཚུལ་མཐོང་ཞིང༌། ས་ཆ་གཅིག་ཏུ་ཁོང་གིས་
བུད་མེད་དང་ཕྲུ་གུ་ཆུང་ཆུང་ཚུད་པའི་བོད་པ་ཤི་པོ་ཉིས་བརྒྱ་ཡས་མས་ཤིག་གི་རོ་ཕུང་ཆེན་པོ་
ཞིག་ཀྱང་མཐོང་བ་རེད། ཁོང་ལ་གཞན་གྱིས་འགྲེལ་བཤད་བརྒྱབ་པ་ལྟར་ན། ཚོ་པ་དེའི་སྐྱེས་པ་
ཚོས་ཐོག་མར་རྒྱ་མིའི་དམག་མི་ཁ་ཤས་ཐོག་འཇབ་རྒོལ་བྱེད་ཐབས་བྱས་ཀྱང་ལམ་ལྷོང་མ་བྱུང་
སྟབས་རྒྱ་དམག་གིས་འཁོན་ལན་སློག་རྒྱུར་འཇིགས་ཏེ་ཁོ་ཚོ་འབྲོས་འགྲོ་སྐབས་ལམ་བར་དུ་རྒྱ་
དམག་གིས་མཁའ་དབྱིངས་དང་ས་ཐོག་གཉིས་ཀ་ནས་མི་མང་དཀྱུས་མ་དེ་ཚོའི་ཐོག་དྲག་རྒོལ
བྱས་ཏེ་ཁོ་ཚོ་དམར་གསོད་བཏང་བ་རེད། ལམ་བར་དུ་འཇུ་ཆེན་ཐུབ་བསྟན་དང་རོགས་པ་ཚོ་ད་
དུང་རྒྱ་དམག་གིས་གཏོར་རྒོལ་བཏང་བའི་ཚོ་པ་ཞིག་གི་སྒར་སར་སླེབས་ཤིང༌། དེར་སྦྲ་སྒུར་ནང་
དམར་གསོད་བཏང་བའི་བོད་པའི་རོ་གང་སར་གྲམ་ཡོད་པ་དང་། འབྲོག་པའི་གཡག་དང་ར་ལུག་
ཉེ་འཁོར་གྱི་རྩྭ་ཐང་ཐོག་རང་དགར་རྩྭ་བཟས་ནས་བསྡད་ཡོད། འཇུ་ཆེན་ཐུབ་བསྟན་དང་རོགས་པ་
ཚོའི་མདུན་དུ་འགྲོ་ལམ་འགོག་མཁན་རྒྱ་དམག་ཡོད་པ་དང༌། རྒྱབ་ན་རྗེས་འདེད་གཏོང་མཁན་རྒྱ་
དམག་ཡོད་པ། ད་དུང་མགོ་ཐོག་ཏུ་རྒྱ་མིའི་མཁའ་དམག་ཡོད་པས་ཁོ་ཚོས་སྐབས་རེ་ཡིབ་ནས་
བསྡད་པ་དང༌། སྐབས་རེ་རྒྱ་དམག་ལ་འཇབ་རྒོལ་བྱས་པ། སྐབས་རེ་འབྲོས་གང་ཐུབ་བྱས་ཏེ་གང་
ལྟར་སུས་ཀྱང་མཐའ་མཇུག་ཁོ་ཚོ་གནས་མཆོག་ལྷ་སར་སླེབ་རྒྱུ་ཡིན་མིན་རྩ་བ་ནས་ཤེས་མེད་
ཅིང་། ཁོ་ཚོ་དངོས་སུ་ལྷ་སར་སླེབས་དུས་ཁོ་ཚོའི་ཁོངས་མི་མང་ཆེ་བ་ཤི་ཚར་བ་རེད།
དུས་རབས་ཕྱེད་ཀ་ལྷག་གི་རྗེས་ལ་རང་ལོ་བརྒྱད་ཅུ་ལྷག་ཟིན་པའི་འཇུ་ཆེན་ཐུབ་བསྟན་
གྱིས་དྷརྨ་ཤཱ་ལཱའི་གཟིམ་ཤག་ནས་ཕྱིར་དྲན་གནང་སྟེ“ངས་ལོ་ཆུང་དུས་མི་ཁ་ཤས་བསད་པ་
ཡིན། མི་དེ་ཚོ། རྒྱ་མིའི་དམག་མི་དེ་ཚོ་ལའང་ཕ་མ་དང་བུ་སྤུན་ཡོད་རེད”ཅེས་གསུངས། རི་བོ་
ཧི་མ་ལ་ཡའི་ལྷོ་ཕྱོགས་ཀྱི་མཁའ་དབྱིངས་སུ་སྤྲིན་ཕུང་རྒས་མོའི་པང་གདན་ཙམ་ཡང་མེད་ཅིང་
སྔོན་པོ་གཡུ་ལྟར་མཛེས་པ་དང༌། རབ་ཏུ་འཚེར་བའི་སྟོན་དུས་ཀྱི་ཉི་ཟེར་འོག་ཏུ་ཁོང་གི་མགོ་སྐྲ་
རབ་དཀར་ཁ་བའི་ཕུང་པོ་ཞིག་དང་གཉིས་སུ་མེད། ཁོང་གིས“སྐབས་རེ་ངའི་སེམས་ནང་འདི་ཚོ་
ཚང་མར་སྙིང་པོ་གང་ཡོད་དམ་དྲན་གྱི་འདུག”ཅེས་གསུངས་རྗེས་གཟིམ་ཤག་གི་སྒོ་ཕྱོགས་སུ་
གཟིགས་བཞིན་བསམ་གཞིག་གི་ཀློང་དུ་ཚུད་དེ་ཁུ་སིམ་མེར་བཞུགས།
ད་ལྟ་འཇུ་ཆེན་ཐུབ་བསྟན་དང་གསོན་པོར་ཐར་བའི་ཁོང་གི་རོགས་པ་ཚོ་ལྷ་སར་སླེབས་པ་དང༌།
ཁམས་པ་ངོ་ཤེས་ཤིག་གིས་ཁོ་ཚོར་ལྷ་སའི་ཉེ་འཁོར་ཞིག་ཏུ་གནས་ཚང་གཡར། ཁོ་ཚོས་བཞོན་
རྟ་དང་མེ་མདའ་གནས་ཚང་དུ་བཞག་རྗེས་གཙུག་ལག་ཁང་དུ་མཆོད་མཇལ་ཞུ་བར་སོང་བ་
དང༌། ཇོ་བོ་ཤཱཀྱ་མུ་ནེའི་གསེར་སྐུའི་མདུན་དུ་མཆོད་མེ་ཕུལ་བ་དང་ཕྱག་འཚལ། དེ་རྗེས་གཙུག་
ལག་ཁང་ནང་གི་མ་ཎི་འཁོར་ལོ་བསྐོར། དེ་རྗེས་བར་སྐོར་སྐོར་བར་སོང༌།
འཁྲུག་འཛིང་ཟམ་མི་ཆད་པར་བྱུང་དང་འབྱུང་བཞིན་ཡོད་པའི་ཁམས་ཁུལ་ནས་གསར་དུ་
སླེབས་པའི་བོད་པ་དེ་ཚོའི་མིག་ནང་ལྷ་ས་ནི་ཁོ་ཚོའི་ཕ་ཡུལ་དང་ཡོངས་སུ་ཐ་དད་པའི་འཇིག་རྟེན་
ཞིག་ཏུ་སྣང༌། སྤྱིར་དམག་འཁྲུག་ལྷ་ས་གྲོང་ཁྱེར་གྱི་སྒོ་ཁར་སླེབས་ཡོད་ཀྱང༌། བར་སྐོར་ནང་མི་
ཚོགས་ཀྱི་འཁྲུག་ཆ་སྔར་བཞིན་དོད་པོ་ཡོད་དེ། སྒོ་ཚོང་རྒྱག་མཁན་གྱིས་སྐད་ཤུགས་ཆེན་པོས་
ཚོང་ཤག་འབོད་འགུགས་བྱེད་བཞིན་ཡོད་པ་དང༌། ནང་འདྲེན་བྱས་པའི་ཚོང་ཟོག་གིས་ཁེངས་
པའི་བལ་པོ་དང༌། རྒྱ་གར་བ། ཀཤི་རྨི་རིའི་ཚོང་ཁང་ནང་ཚོང་ཟོག་ཉོ་མཁན་ཡར་འགྲོ་མར་འགྲོ་
བྱེད་མཁན་མང་བ། ངུར་སྨྲིག་གི་ཆོས་གོས་བཞེས་པའི་གྲྭ་བཙུན་དལ་དལ་ལྷོད་ལྷོད་ངང་སྐོར་
བར་འགྲོ་བཞིན་ཡོད་པ། སྤྲང་པོས་ལམ་ཟུར་དུ་རང་དགར་སྒོར་ཙག་རེ་སྟེར་མཁན་བྱུང་ན་སྙམ་
ནས་བསྡད་ཡོད་པ། ད་དུང་ལོ་ན་རྒས་པའི་དད་ལྡན་མང་པོས་ལག་གཅིག་ཏུ་མ་ཎི་ལག་སྐོར་
བཟུང་བ་དང་ལག་གཅིག་ཏུ་ཕྲེང་བ་བཟུང་ནས་གཙུག་ལག་ཁང་ལ་སྐོར་བ་རྒྱག་བཞིན་ཡོད། དེ་
ལྟར་ཡང༌། འཇུ་ཆེན་ཐུབ་བསྟན་གྱིས་དལ་བུར་མི་ཚོའི་ངོ་གདོང་ནས་ཁོ་ཚོའི་སེམས་ཁོང་དུ་
བརྗོད་དཀའ་བའི་དངངས་འཚབ་ཅིག་ཡོད་པ་རྟོགས་པ་དང༌། དོགས་མི་བདེ་བའི་ལྷིང་འཇགས་
ཀྱི་རྣམ་པ་དེ་ལྷ་སར་དྲག་ཆར་རླུང་འཚུབ་ཅིག་ཡོང་རྒྱུའི་སྔ་ལྟས་མིན་ནམ་སྙམ་པའི་དོགས་པ་མི་
སྐྱེ་ཐབས་མེད་རེད།
འཇུ་ཆེན་ཐུབ་བསྟན་ལྷ་སར་སླེབས་རྗེས་ཏེ། ཕྱི་ལོ་༡༩༥༩ ལོའི་ཟླ་༡ ཚེས་༢༢ཉིན་མའོ་ཙེ་
ཏུང་གིས་བོད་ཀྱི་ལས་དོན་ཨུ་ཡོན་ལྷན་ཁང་ལ་གཤམ་གསལ་མཛུབ་སྟོན་བྱས་ཡོད་དེ།
བོད་ལྗོངས་ས་ཁུལ་དུ་ད་ལྟ་དང་རྗེས་ཀྱི་ལོ་ཤས་ནི་ང་ཚོ་དང་དགྲ་བོ་ཕྱོགས་གཉིས་ཀྱིས་
མང་ཚོགས་ཀྱི་སེམས་པ་རང་ཕྱོགས་སུ་འགུགས་ཐབས་བྱེད་པ་དང༌། དྲག་ཤུགས་ཀྱི་
ནུས་པ་སྦྱོང་བརྡར་བྱེད་པའི་དུས་ཚོད་རེད། ལོ་ཤས་རྗེས། གཅིག་བྱས་ན་ལོ་གསུམ་
བཞིའི་རྗེས་དང༌། གཅིག་བྱས་ན་ལོ་ལྔ་དྲུག་རྗེས། ཡང་གཅིག་བྱས་ན་ལོ་བདུན་བརྒྱད་
རྗེས་ལ(ང་ཚོ་དང་དགྲ་བོའི་དབར)ཐག་གཅོད་རང་བཞིན་གྱི་མཐའ་མའི་དམག་འཁྲུག་ཅིག་
ཡོང་ན་མ་གཏོགས(བོད་ཀྱི་གནད་དོན་ལ)ཐག་གཅོད་མཐིལ་ཕྱིན་པ་ཡོང་གི་མ་རེད། བོད་
གཞུང་གི་ད་ཡོད་དམག་ཤུགས་ཧ་ཅང་ཞན་པོ་ཡིན་ཡང་། ད་ལྟ་ཁོ་ཚོར་མི་མགོ་ཁྲི་གཅིག་
ཙམ་ལས་གྲུབ་པའི་ངོ་ལོག་པའི་དྲག་པོའི་སྟོབས་ཤུགས་ཤིག་ཡོད་པ་དེ་ང་ཚོའི་དགྲ་བོ་
གཙོ་བོ་རེད། འོན་ཀྱང་། འདི་གནས་ཚུལ་ངན་པ་གང་ཡང་མ་ཡིན་པར། དེ་བས་འདི་
གནས་ཚུལ་ཡག་པོ་རེད། གང་ཡིན་ཞེ་ན། ཕལ་ཆེར་འདིས་ང་ཚོར་དམག་འཁྲུག་ལ་བརྟེན་
ནས་བོད་ཀྱི་གནད་དོན་ཐག་གཅོད་བྱེད་པའི་གོ་སྐབས་ཤིག་སྤྲོད་ཀྱི་རེད། འོན་ཀྱང་། ང་
ཚོས། ༡༽ ལོ་ཤས་ནང་ངེས་པར་དུ་གཞི་རིམ་མང་ཚོགས་ཀྱི་སེམས་པ་འགུགས་ཐུབ་པ་
བྱེད་དགོས་པ་དང་ལོག་སྤྱོད་ཤོག་ཁག་གྲོགས་མེད་ཁེར་རྐྱང་དུ་འཇོག་ཐུབ་པ་བྱེད་དགོས་
པ། ༢༽ ང་ཚོའི་དམག་དཔུང་ལ་སྦྱོང་བརྡར་སྤྲད་དེ་དམག་རྒྱག་ཆོག་ཆོག་བཟོ་དགོས།
ལས་དོན་འདི་གཉིས་ང་ཚོས་དྲག་ཆས་སྤྲས་པའི་ངོ་ལོག་པ་དང་གདོང་གཏུག་བྱེད་པའི་
རྒྱུད་རིམ་ནང་ལེགས་གྲུབ་བྱེད་དགོས།
ཕྱོགས་གཞན་ཞིག་ནས་བཤད་ན། མའོ་ཙེ་ཏུང་གིས་བོད་ནང་དམག་འཁྲུག་བྱུང་ན་དགའ་འོས་པའི་
གནས་ཚུལ་དུ་ངོས་འཛིན་བྱས་ཡོད། གང་ཡིན་ཞེ་ན། ཁོང་གིས་དམག་འཁྲུག་བྱུང་ན་རྒྱ་དམག་ལ་
བོད་མཐོ་སྒང་དུ་དམག་རྒྱག་པའི་སྦྱོང་བརྡར་ཐོབ་པ་མ་ཟད། མཐའ་མ“བོད་ཀྱི་གནད་དོན་དམག་
འཁྲུག་གིས་ཐག་གཅོད”བྱེད་པའི“མཐའ་མའི་དམག་འཁྲུག”ཅིག་ཀྱང་རྒྱག་ཐུབ་པ་ཡོང་རྒྱུ་ཡིན་
པར་ཡིད་ཆེས་བྱས་ཡོད།
འཇུ་ཆེན་ཐུབ་བསྟན་གྱིས་ལྷ་སའི་སྲང་ལམ་དབར་དམག་ཆས་སྤྲས་པའི་རྒྱ་དམག་མཐོང་
མེད་ཀྱང༌། ཁོང་གིས་མི་ཤེས་པར་རྒྱ་ནག་གཞུང་གིས་དུས་ཡུན་དེའི་རིང་དམག་སྒར་ཁག་ནང་
དམག་དཀྱུས་ཚོར“གྲལ་རིམ་སློབ་གསོ”སྤྲོད་བཞིན་ཡོད་པ་དང་། ཉིན་མོར་ཁོ་ཚོར་འཛིང་རགས་
བཟོ་འཇུག་པ། མཚན་མོར་དམག་སྦྱོང་སྤྲོད་བཞིན་ཡོད། ད་དུང་རྒྱ་དམག་གི་མེ་སྒྱོགས་དམག་
སྡེ་དུས་ངེས་མེད་དུ་དམག་རྒྱག་ཆོག་ཆོག་ཏུ་བསྡད་ཡོད་པ་དང༌། རྒྱ་དམག་གིས་ས་དོང་ལྷ་སའི་
འགྲམ་གྱི་སྐྱིད་ཆུའི་ངོགས་བར་བྲུས་ཟིན་ཡོད། ད་དུང་རྒྱ་དམག་སྐྱེལ་འདྲེན་མདའ་ཤོག་ཨང་༡༦
པའི་རླངས་འཁོར་རུ་ཁག་གིས་ལྷ་སར་ཤིང་ཆ་ཧ་ཅང་མང་པོ་དབོར་འདྲེན་བྱས་ཡོད་པ་དང༌། རྒྱ་
མིའི་དམག་སྡེ་ཚང་མས་ཤིང་ཆ་བེད་སྤྱད་དེ་ཧུར་བརྩོན་ཆེན་པོས་བཙན་རྫོང་དང་ཡིབ་ཁང་གསར་
བཟོ་བྱེད་བཞིན་ཡོད།
དེ་དུས་ཏཱ་ལའི་བླ་མ་དགེ་བཤེས་ལྷ་རམས་པའི་ཡིག་རྒྱུགས་ཁོ་ནའི་ཐོག་རིག་པ་རྩེ་གཅིག་ཏུ
སྒྲིམ་བཞིན་ཡོད་པ་དང༌། བཀའ་བློན་རྣམ་པ་སྔར་བཞིན་རྩོད་གླེང་རྫོགས་མཐའ་མེད་པ་བྱེད་བཞིན་
ཡོད། བོད་དམག་ང་དང་མདའ་ཤོག་རྒྱ་མིའི་བོད་ལྗོངས་དམག་ཁུལ་ཁང་གི་ཉེན་སྲུང་མདའ་ཤོག་
དང་ས་འབྲེལ་ཡིན་ཡང༌། ཁོ་ཚོས་རང་གི་ཁྱིམ་མཚེས་ཀྱིས་དམག་རྒྱག་གི་གྲ་སྒྲིག་བྱེད་བཞིན་
ཡོད་པ་ཟུར་ཙམ་ཡང་ཤེས་མེད།
འཇུ་ཆེན་ཐུབ་བསྟན་དང་རོགས་པ་ཚོ་གཙུག་ལག་ཁང་ལྷོ་ངོས་ཀྱི་གསུང་ཆོས་ར་བའི་ནང་
སླེབས་སྐབས་ཁོ་ཚོས་སྲང་ལམ་ཕ་རོལ་གྱི་ཁང་པའི་ཐོག་ཀར་བྱེ་སྒྱེ་དང་ས་ཕག་གི་འཛིང་རགས་
བརྩིགས་ཡོད་པ་དང༌། སྒེའུ་ཁུང་ཐོག་ཏུ་ཡིབ་ཁང་ཆུང་ཆུང་ཞིག་བཟོས་ཡོད་པ་དེའི་ནང་ནས་མེ་
མདའི་ཁ་ནག་ཧུ་རེར་གནས་རྩ་ཆེན་གཙུག་ལག་ཁང་ལ་གཏད་ཡོད་པ་མཐོང་བས་ཧ་ལས་ཏེ་
རང་དབང་མེད་པར་གོམ་པ་སྤོ་མཚམས་འཇོག་དགོས་བྱུང་བ་རེད།

༥ ཕོ་བྲང་པོ་ཏ་ལའི་དགུ་གཏོར་བགེགས་ཟློག་འཆམ།

༄༅། །ལྷ་སའི་ཛ་དྲག་གི་ཁོར་ཡུག་ནང་དུས་ཚོད་ཀྱང་རང་ཚུགས་ཤོར་ཏེ་གོམ་སྟབས་ཇེ་
མགྱོགས་སུ་འགྲོ་གི་ཡོད་པ་ལྟར་ཡུད་ཙམ་རྗེས་བོད་ས་ཁྱི་ལོ་མཇུག་རྫོགས་ཏེ་བོད་ས་ཕག་ལོའི་
ལོ་གསར་འཆར་ལ་ཉེ། ལོ་གསར་གོང་གི་བོད་ཟླ་བཅུ་གཉིས་པའི་ཚེས་ཉེར་དགུ་ནི་དགུ་གཏོར་
ཉིན་མོ་ཡིན་པ་དང་། དེ་ཉིན་ས་ཕྱོགས་གང་སའི་བོད་པ་ཚང་མས་འཆར་ལ་ཉེ་བའི་ལོ་གསར་པའི་
ནང་ནད་མེད་ལམ་འགྲོ་ཡོང་བའི་རེ་སྨོན་དང་བཅས་བགེགས་རྐྱེན་དང༌། དེ་ལ་བརྟེན་ནས་བྱུང་
བའི་ནད་ན་ཚ་དང་རྐྱེན་ངན་བར་ཆད་ཟློག་པའི་དགུ་གཏོར་ཆོ་ག་གཉེར་གྱི་རེད།
དགུ་གཏོར་ཉིན་དམངས་ཁྲོད་ལ་དམངས་ཁྲོད་ཀྱི་ཆོ་ག་ཡོད་པ་དང༌། དགོན་སྡེ་གྲྭ་ཚང་ལ་
དགོན་སྡེ་གྲྭ་ཚང་གི་ཆོ་ག་ཡོད། དམངས་ཁྲོད་ཀྱི་དགུ་གཏོར་ཆོ་ག་གཙོ་ཆེར་ཁྱིམ་ཚང་ལྟེ་བར་
བྱས་ནས་རང་ཉིད་དང་ནང་མི་ཚང་མར་ནད་མེད་ཚེ་རིང་ཡོང་བའི་རེ་སྨོན་རྒྱག་པ་དང༌། དགོན་སྡེ་
གྲྭ་ཚང་གི་དགུ་གཏོར་ཆོ་ག་ནི་འགྲོ་དྲུག་སེམས་ཅན་ཐམས་ཅད་ཀྱི་བདེ་བའི་རྒྱུར་བསྔོ་བའི་བྱེད་སྒོ་
ཞིག་རེད།
ཕོ་བྲང་པོ་ཏ་ལར་ལོ་རྒྱུས་ཡུན་རིང་ལྡན་པའི་དགུ་གཏོར་ཆོ་གའི་ལམ་སྲོལ་ཞིག་
ཡོད་ཅིང༌། དེའི་འབུར་དུ་ཐོན་པའི་བྱེད་སྒོ་ནི་དགུ་གཏོར་ཆེན་མོ་རེད། དགུ་གཏོར་ཆེན་མོ་ནི་གྲྭ་
པས་གདོང་འབག་དང་ཆས་རིགས་སྣ་ཚོགས་གྱོན་ཏེ་འཁྲབ་སྟོན་བྱེད་པའི་འཆམ་ཞིག་རེད། སྤྱིར་
བོད་པའི་ས་ཁུལ་དང་དགོན་སྡེ་ཚང་མའི་ནང་འཆམ་རྒྱག་སྲོལ་ཡོད་ཀྱང༌། བོད་རྒྱལ་ཁབ་ཧྲིལ་
པོའི་ངོ་བོར་གྱུར་པའི་ཕོ་བྲང་པོ་ཏ་ལའི་བགེགས་ཟློག་འཆམ་ལ་དམིགས་བསལ་གྱི་དོན་སྙིང་ལྡན་
ཡོད། དེ་ནི་ཏཱ་ལའི་བླ་མ་ཁོ་ནའི་སྐུ་ཁམས་བདེ་ཐང་དང་བདེ་སྐྱིད་ཆེད་མ་ཡིན་པར་བོད་ཆོས་ལྡན་
ཞིང་ཁམས་ཧྲིལ་པོའི་བདེ་སྡུག་ཆེད་དུ་རེད། རྩ་བ་གསང་བ་སྔགས་ཀྱི་ལུགས་ལ་ཐུག་པའི་འཆམ་
ནི་སྣང་བ་སྐྱིད་སྐྱིད་ཀྱི་ལྟད་མོ་ཙམ་མ་ཡིན་པར་འཆམ་གྱི་རྣམ་པ་དང༌། དེའི་ནང་གི་མི་སྣ་དང༌།
ཆས་གོས། རོལ་དབྱངས། སྟངས་ཀ །དལ་ལྷོད་ཀྱི་འགྲོས་སོགས་ཞིབ་ཆ་ཚང་མར་ཆོས་ལུགས་
ཀྱི་མཚོན་དོན་ཆེན་པོ་ལྡན་ཡོད། དེ་ནི་གསང་སྔགས་ཀྱི་འཁྲབ་སྟོན་ཞིག་ཡིན་ཞིང༌། དེའི་གཏིང་
ཟབ་པའི་དོན་སྙིང་ངོ་མ་ནང་ཆོས་བསླབ་པ་སློབ་གཉེར་དང་ཉམས་ལེན་ཁོ་ནར་ཞུགས་པའི་འཆམ་
མཁན་གྲྭ་པ་བྱང་ཆུབ་པ་ཚོས་མ་གཏོགས་འགྲེལ་བཤད་རྒྱག་ཐུབ་ཀྱི་མེད།
ཕོ་བྲང་པོ་ཏ་ལའི་འཆམ་རྒྱག་མཁན་ནི་རྩེ་རྣམ་རྒྱལ་གྲྭ་ཚང་གི་གྲྭ་པ་ཚོ་རེད། གྲྭ་ཚང་དེ་ཕོ་
བྲང་པོ་ཏ་ལའི་ནང་དུ་ཡོད་ཅིང༌། ཏཱ་ལའི་བླ་མ་སྐུ་ཕྲེང་གསུམ་པ་བསོད་ནམས་རྒྱ་མཚོས་ཕྱི་ལོའི་
དུས་རབས་བཅུ་དྲུག་པའི་ནང་གསར་འཛུགས་གནང་བ་ཞིག་ཡིན་པ་དང༌། དུས་ཕྱིས་སུ་ཏཱ་ལའི་
བླ་མ་སྐུ་ཕྲེང་རིམ་བྱོན་གྱིས་གྲྭ་ཚང་དེར་ཐད་ཀར་འཛིན་སྐྱོང་གནང་ཡོད་ཐོག །ཁོང་གྲྭ་ཚང་དེའི་
སྒྲིག་ཁོངས་སུའང་ཡོད། ཕྱི་ལོ་༡༩༥༩ ལོར་རྣམ་རྒྱལ་གྲྭ་ཚང་ནང་ཏཱ་ལའི་བླ་མ་སྐུ་ཕྲེང་བཅུ་བཞི་
པ་བརྩིས་པའི་གྲྭ་པ་༡༧༥ ཡོད། གྲྭ་ཚང་དེའི་གྲྭ་པ་ཚོས་ཏཱ་ལའི་བླ་མའི་ཆོས་ཕྱོགས་ཀྱི་ལས་དོན་
ལ་དགོས་ངེས་ཀྱི་གཞོགས་འདེགས་བྱེད་དགོས་པ་དང་། དགུ་གཏོར་ཆེན་མོའི་འཆམ་ལྟ་བུ་བོད་
གཞུང་གི་མཛད་སྒོ་ཁག་གཉེར་དགོས་ཀྱི་ཡོད།
ཕལ་ཆེར་ཕྱི་ལོ་༡༩༥༡ ལོ་ནས་བཟུང་བོད་གཞུང་གིས་དགུ་གཏོར་ཆེན་མོའི་འཆམ་གྱི་
གཟིགས་མོར་རྒྱ་མིའི་བོད་ཀྱི་ལས་དོན་ཨུ་ཡོན་ལྷན་ཁང་གི་འགོ་ཁྲིད་ཚོ་གདན་འདྲེན་ཞུ་སྲོལ་
ཆགས་ཡོད་ཅིང་། རྒྱ་མི་ཚོ་སྤྱིར་ཆད་ལྟ་བ་ཡིན་ཡང༌། ཁོ་ཚོས་དེ་བོད་པའི་དམངས་ཁྲོད་སྒྱུ་རྩལ་
ལ་བརྩིས་ཏེ་ལྟད་མོ་བལྟས་པ་དང་། མཛད་སྒོ་དེ་བོད་མི་མང་དང་འབྲེལ་བ་འཛུགས་པའི་ཐབས་
ལམ་བཟང་པོ་ཞིག་ཏུ་མཐོང་བ་རེད། ཕྱི་ལོ་༡༩༥༩ ལོར་ལྷ་སའི་ནང་གནས་སྟངས་ཧ་ཅང་ཛ་དྲག་
ཡིན་ཡང་བོད་གཞུང་གིས་རྒྱ་མིའི་དཔོན་པོ་ཚོ་སྔ་ལོ་ལྟར་གདན་འདྲེན་ཞུས་པ་དང༌། ཁོ་ཚོར་རྒྱུན་
སྲོལ་ལྟར་སྣེ་ལེན་ཞུས་པ་རེད།
ཕྱི་ལོ་༡༩༥༩ ལོའི་དགུ་གཏོར་ཕྱི་ཟླ་༢ ཚེས་༧ཉིན་འཁེལ་བ་དང༌། དེ་ཉིན་ཉིན་རྒྱབ་ལྷ་ས་
དང་མཐའ་སྐོར་གྲོང་གསེབ་ཀྱི་མི་མང་ཚོ་རྒྱུན་མི་ཆད་པར་ཕོ་བྲང་པོ་ཏ་ལའི་ཕྱོགས་སུ་སླེབས། ཁོ་
ཚོ་དབུགས་ཧད་ཀྱིན་ཕོ་བྲང་པོ་ཏ་ལའི་རྡོ་སྐས་རིང་པོ་དེ་འཛེགས་ཏེ་བདེ་ཡངས་ཤར་ཁྱམས་རའི་
ཕྱོགས་གཉིས་ཀྱི་ཀ་ཕིབས་རིང་པོའི་ཐོག་འབྱོར་བ་དང་། ཀ་ཕིབས་ཀྱི་གཤམ་འོག་ཏུ་གུར་མཆོར་
པོ་ཞིག་ཡོད། རིང་ཚད་ལ་མི་ཊར་བཅུ་གྲངས་ཡོད་པའི་གུར་དེའི་མཐའ་སྐོར་གྱི་རས་ཡོལ་ལྡེབས་
སུ་སྤྲིན་པ་སྔོན་པོ་དང་ཚོན་མདོག་རྣམ་པར་བཀྲ་བའི་ཁ་ཚར་རླུང་གིས་ལྷབ་ལྷུབ་ཏུ་གཡོ་བཞིན་
པའི་རི་མོའི་དབུས་སུ་བསྟན་སྲུང་ལྷ་དང་ལྷ་མོའི་སྣང་་བརྙན་བཀོད་ཡོད་པ་དང༌། རྣམ་རྒྱལ་གྲྭ་ཚང་
གི་གྲྭ་པ་ཚོ་གུར་དེའི་ནང་རོལ་ཆ་དཀྲོལ་ཆོག་ཆོག་དང་འདོན་པ་འདོན་ཆོག་ཆོག་བྱས་ཏེ་འཆམ་
འགོ་འཛུགས་རྒྱུར་བསྒུགས་ནས་བསྡད་ཡོད།
ཕོ་བྲང་པོ་ཏ་ལར་ཕོ་བྲང་དཀར་པོ་དང་དམར་པོ་གཉིས་ཡོད་དེ། ཕོ་བྲང་དཀར་པོར་ཐོག་
བརྩེགས་བདུན་ཡོད་ཅིང༌། དེའི་ནང་ཏཱ་ལའི་བླ་མ་རིམ་བྱོན་གྱི་གཟིམ་ཆུང་དང༌། བོད་གཞུང་གི་
ཆབ་སྲིད་ལས་ཁུངས་ཁག །རྒྱལ་ཚབ་རིམ་པ་དང་ཏཱ་ལའི་བླ་མ་རིམ་བྱོན་གྱི་ཡོངས་འཛིན་རྣམ་
པའི་གཟིམ་ཁང་དང་ལས་ཁུངས་ཁག་ཡོད། ཕོ་བྲང་དམར་པོ་པོ་ཏ་ལའི་དབུས་སུ་ཆགས་ཡོད་
ཅིང༌། དེའི་ནང་གཙོ་བོ་ཏཱ་ལའི་བླ་མ་རིམ་བྱོན་གྱི་སྐུ་གདུང་མཆོད་རྟེན་དང་འདུ་ཁང་ཡོད། ཕོ་བྲང་
དཀར་པོའི་ཤར་ངོས་སུ་རྒྱ་ཁྱོན་ལ་མི་ཊར་གྲུ་བཞི་མ་༡༦༠༠ ཙམ་ཡོད་པའི་ཐང་ཆེན་ཞིག་ཡོད་
ཅིང༌། ཐང་ཆེན་དེའི་ཕྱོགས་གཉིས་ལ་ཐོག་ཁ་ཉིས་བརྩེགས་ཀྱི་ཀ་ཕིབས་དཀྱུས་རིང་པོ་སེར་པོ་
རེ་ཡོད། དེ་ནི་བདེ་ཡངས་ཤར་ཐང་ཆེན་རེད། ལོ་ལྟར་ཞོལ་གྲོང་ནས་མཐོ་ཚད་མི་ཊར་༧༠ སར་
ཆགས་པའི་ཐང་ཆེན་དེའི་ཐོག་ཏུ་དགུ་གཏོར་ཆེན་མོ་འཚོག་གི་ཡོད། བདེ་ཡངས་ཤར་གྱི་རྩེར་
ཕོ་བྲང་དཀར་པོའི་སྒོ་ཆེན་ཡོད་ཅིང་། དེའི་མདུན་དུ་ཤིང་གི་སྐས་འཛེགས་ཕྲ་མོ་གསུམ་དཀྱུས་
གཅིག་ཏུ་ཡོད་པའི་དཀྱིལ་གྱི་སྐས་འཛེགས་དེ་ཏཱ་ལའི་བླ་མ་ཁོ་ནའི་ཕེབས་ལམ་རེད། ཕོ་བྲང་
དཀར་པོའི་སྒོ་ཆེན་ཐོག་ཏུ་སྒེའུ་ཁུང་གྲུ་བཞི་ནར་མོ་རིམ་པ་གསུམ་ཡོད་པ་དེ་ཚོའི་ནང་ནས་ཏཱ་ལའི་
བླ་མ་དང༌། བོད་གཞུང་གི་བཀའ་བློན་རྣམ་པ། ད་དུང་སྐུ་དྲག་གཞན་ཁག་གཅིག་བཅས་ཀྱིས་དགུ་
གཏོར་འཆམ་ལ་གཟིགས་མོ་གཟིགས་པ་དང༌། མི་མང་དཀྱུས་མ་ཚོས་བདེ་ཡངས་ཤར་ཕྱོགས་
གཉིས་ཀྱི་ཀ་ཕིབས་ཐོག་ནས་འཆམ་ལ་ལྟ་གི་ཡོད།
ཀ་ཕིབས་འོག་ཏུ་རྐོས་བརྒྱབ་པའི་ཤིང་གི་སྟེགས་བུ་སྤུས་ལེགས་ཤིག་ཐོག་རིང་ཚད་ལ་མི་
ཊར་༥ ཙམ་ཡོད་པའི་དུང་ཆེན་ཁ་ཤས་བཞག་ཡོད་པ་དང༌། དེ་ཚོའི་འགྲམ་དུ་གྲྭ་པ་ཁ་ཤས་ཡོད་
པ་དེ་ཚོས་དུང་བུས་པ་དང༌། དེ་མ་ཐག་གྲྭ་པ་གཞན་ཁ་ཤས་ཀྱིས་ལུག་ལྤགས་ཀྱི་རྔ་བཅུ་གྲངས་
ཤིག་དང་ཟངས་ཀྱི་སྦུག་ཆལ་ཡང་རྡུང་དཀྲོལ་བྱེད་འགོ་བཙུགས། རོལ་ཆའི་སྒྲ་དབྱངས་དེ་ཚོའི་
ཁྲོད་དུ་གནའ་སྔ་མོའི་བོད་པའི་དམག་ཆས་གྱོན་པའི་གཡུལ་གཞུང་པ་ཁྱུ་གཅིག་ཁྱམས་རའི་
ནང་ཐོན་པ་དང༌། ཁོ་ཚོས་མགོ་ལ་བྱ་སྤུ་རིང་པོའི་ཞྭ་མོ་དང་ལུས་ལ་ལྕགས་ཀྱི་གོ་ཁྲབ་གྱོན་ཡོད་
ཅིང༌། ལག་ཏུ་ཕུབ་དང༌། དཔའ་དམ།མེ་མདའ་མེ་ལྕགས་ཁ་འབར་ཐོགས་ཏེ་ཁྱམས་རའི་ནང་
སྐོར་བ་རྒྱག་གིན་གནའ་བོའི་དམག་འཁྲུག་གི་རྣམ་པ་ལྟར་ཕན་ཚུན་དྲག་འཛིང་བྱེད་ཁུལ་བྱས་
པ་དང་། མེ་མདའ་གནམ་ལ་ཁ་གཏད་དེ་བརྒྱབ་ནས་ཡུད་ཙམ་རིང་ལྟད་མོ་བའི་རྣ་བ་འོན་པ་ལྟར་
བྱས་ཏེ་རྗེས་ལ་ཡོང་རྒྱུའི་བགེགས་ཟློག་འཆམ་ལ་ལྟད་མོ་བའི་ཡིད་ཀྱི་དང་བ་དྲངས། དེ་རྗེས་
ལྷ་སྲིན་སྡེ་བརྒྱད་ཀྱི་འཁྲབ་སྟོན་པ་ཁྱམས་རའི་ནང་ཐོན་ཏེ་གར་འཆམ་ཁྲབ་པས་ལྟད་མོ་བའི་བློ་
སེམས་གཟུགས་མེད་ཁམས་ཀྱི་འཇིག་རྟེན་དུ་ཤོར།
དེ་ཉིན་འཇུ་ཆེན་ཐུབ་བསྟན་ཡང་བདེ་ཡངས་ཤར་གྱི་ཀ་ཕིབས་ཐོག་ཡོད་ཅིང༌། ཁོང་གིས་
མགོ་བཀྱགས་ཏེ་ཕོ་བྲང་དཀར་པོའི་རྩེར་ཆགས་པའི་གཟིམ་ཆུང་ཉི་འོད་ཤར་ལ་བལྟས་པས་དེའི་
སྒེའུ་ཁུང་ཐོག་གི་བྱ་གཡབ་སེར་པོ་བསིལ་བསེར་རླུང་གིས་དལ་བུར་གཡོ་བཞིན་ཡོད་པ་དང་།
ཁོང་གི་སེམས་ནང་ཏཱ་ལའི་བླ་མས་སྒེའུ་ཁུང་ནང་ནས་ཕྱིར་གཟིགས་མོ་གཟིགས་བཞིན་ཡོད་ངེས་
རེད་སྙམ། འོན་ཀྱང་། སྐབས་དེར་གཟིམ་ཆུང་དེའི་ནང་ཏཱ་ལའི་བླ་མས་བོད་ལྗོངས་དམག་ཁུལ་
ཁང་གི་དམག་སྤྱི་གཞོན་པ་ཏིང་ཧྲའོ་ཏུང་དང་བོད་ཀྱི་ལས་དོན་ཨུ་ཡོན་ལྷན་ཁང་གི་དྲུང་ཡིག་ཀོ་
ཤིའི་ལན་ལ་ཐུགས་རྩ་འཁོལ་པོས་སྣེ་ལེན་གནང་བཞིན་ཡོད་པ་དང༌། ཁོ་གཉིས་དང་ལྷན་དུ་
གར་འཆམ་ལ་གཟིགས་བཞིན་ཡོད་པ་འཇུ་ཆེན་ཐུབ་བསྟན་གྱིས་ཤེས་ཀྱི་མེད།
སྦུག་ཆལ་གྱི་སྒྲ་ཤུགས་ཀྱིས་གྲགས་པ་དང་མཉམ་དུ་དམག་ཆས་སྤྲས་པའི་གར་མཁན་ཚང་མ་
ཁྱམས་རའི་ཕྱིར་ཐོན་པ་དང༌། དེ་རྗེས་དུང་ཆེན་འབུད་འགོ་ཚུགས་ཤིང་ལག་རྔ་དྲག་ཆར་བབ་པ་ལྟར་
གྲགས་པས་ལྟད་མོ་བ་ཚང་མའི་མིག་གི་ལྟ་ཕྱོགས་ཕོ་བྲང་དཀར་པོའི་སྒོ་ཆེན་ཕྱོགས་སུ་འཕོས།
རྣམ་རྒྱལ་གྲྭ་ཚང་གི་ཞལ་ངོས་འགོ་ཁྲིད་དེ་མགོ་ལ་གདོང་འབག་སྣ་ཚོགས་དང༌། ལུས་ལ་
བཀྲག་མདངས་ཆེ་བའི་ཆས་གོས་གྱོན་པའི་ཞྭ་ནག་དང༌། ཆོས་སྐྱོང་སྲུང་མ། བྱིས་པ། དུར་ཁྲོད་
བདག་པོ། དམྱལ་བའི་ལས་མཁན། ཨ་ཙ་ར། གཤིན་རྗེ་ཆོས་རྒྱལ། ཤྭ་བ་དང་གཡག་གི་རྣམ་
ཤེས། དུར་བདག་ཀེང་རུས་སོགས་ཚུད་པའི་ལྷ་དང༌། ལྷ་མ་ཡིན། མི་བཅས་རུ་བསྒྲིགས་ཏེ་ཕོ་བྲང་
དཀར་པོའི་སྒོ་ཆེན་ནས་ཐོན་ཏེ་གཡས་ཕྱོགས་ཀྱི་སྐས་འཛེགས་ཐོག་ནས་འཆམ་རྒྱག་གིན་མར་
བབ་པ་དང་། ཁྱམས་རའི་ནང་སྐོར་བ་ཞིག་བརྒྱབ།
འོན་ཀྱང༌། དེར་ཡོད་མི་ཚོགས་ཁྲོད་ནས་སུས་ཀྱང་མིག་སྔའི་འཆམ་གྱི་འཁྲབ་སྟོན་དེ་ཏཱ་ལའི་
བླ་མ་སྐུ་ཕྲེང་བཅུ་བཞི་པ་བསྟན་འཛིན་རྒྱ་མཚོས་ཕོ་བྲང་པོ་ཏ་ལ་རུ་དགྱེས་གཟིགས་གནང་བའི་
དགུ་གཏོར་འཆམ་མཐའ་མ་དེ་ཆགས་རྒྱུ་ཡིན་པ་ཤེས་ཀྱི་མེད།
ཞི་དྲག་གཉིས་ཀྱི་སྐུ་ཚབ་མཚོན་པའི་རྒྱ་ནག་གཞུང་གི་འགོ་ཁྲིད་དེ་གཉིས་ཀྱིས་ཕོ་བྲང་དཀར་པོའི་
སྒེའུ་ཁུང་ནང་ནས་གཤམ་གྱི་འཁྲབ་སྟོན་ལ་ལྟད་མོ་བལྟས་ནས་བསྡད། འོན་ཀྱང་། རང་ལོ་བཅུ་
དགུ་ལ་དམར་དམག་གི་ཁོངས་སུ་ཞུགས་པ་དང༌། རང་ལོ་ཉི་ཤུ་ལ་རྒྱ་ནག་དམར་ཤོག་ཚོགས་
པའི་ནང་ཞུགས་པའི་དམག་སྤྱི་གཞོན་པ་ཏིང་ཧྲའོ་ཏུང་ལ་དགུ་གཏོར་གྱི་འཆམ་དེ་ལྟད་མོ་ཆེན་པོ་
བྱུང་མེད་ངེས་རེད། དེ་དུས་ཁོང་ལ་མའོ་ཙེ་ཏུང་ནས་བོད་ནང“མཐའ་མའི་དམག་འཁྲུག”རྒྱག་རྒྱུར་
གྲ་སྒྲིག་བྱེད་དགོས་པའི་མཛུབ་སྟོན་འབྱོར་ཟིན་པ་དང༌། ཁོང་གི་བཀོད་འདོམས་འོག་ཡོད་པའི་
བོད་ལྗོངས་དམག་ཁུལ་ཁང་གིས་ཕྱི་ལོ་༡༩༥༦ ལོ་ནས་བོད་པ་དང་དམག་རྒྱག་རྒྱུའི་གྲ་སྒྲིག་བྱས་
ཡོད། ད་དུང་སྐྱིད་ཆུའི་ལྷོ་ངོགས་ཀྱི་རྒྱ་དམག་མེ་སྒྱོགས་མདའ་ཤོག་ཨང་༣༠༨ ཀྱིས་ལྷ་ས་དང་
ལྷོ་ཁའི་བར་གྱི་འགྲིམ་འགྲུལ་ལ་སྟངས་འཛིན་བྱེད་པ་དང༌། དུས་མཚུངས་སུ་ནོར་བུ་གླིང་ཁ་ནས་
ལྷ་སའི་བར་གྱི་འགྲོ་ལམ་འགོག་ཐབས་སུ་སྐྱིད་ཆུའི་ལྷོ་ངོགས་བར་ས་དོང་བྲུས་ཟིན་ནས་ས་དོང་
དེ་ར་མ་སྒང་གྲུ་ཁ་བར་མུ་མཐུད་དེ་འབྲུ་རྒྱུའི་གྲ་སྒྲིག་བྱེད་བཞིན་ཡོད། འོན་ཀྱང༌། སྐབས་དེར་
དམག་དོན་གྱི་སྒྲིག་གཤོམ་དེ་ཚོ་གསང་བའི་བྱེད་སྒོ་ཡིན་པ་དང༌། རྒྱ་ནག་དམར་གཞུང་གིས་ཕྱི་
ཚུལ་ལ་བོད་ནང་ད་དུང་ཡང“འཐབ་ཕྱོགས་གཅིག་གྱུར”གྱི་སྲིད་བྱུས་རྒྱུད་འཛིན་བྱེད་ཀྱི་ཡོད་པའི་
རྣམ་པ་སྟོན་གྱི་ཡོད་པར་བརྟེན་དམག་སྤྱི་གཞོན་པ་ཏིང་ཧྲའོ་ཏུང་གཞུང་དོན་གྱི་ཆེད་དུ་ཏཱ་ལའི་བླ་
མའི་འགྲམ་དུ་བསྡད་དེ་དགུ་གཏོར་འཆམ་ལ་ལྟད་མོ་མི་ལྟ་ཐབས་མེད་རེད།
ཆས་གོས་རྣམ་པར་བཀྲ་བ་གྱོན་པའི་ཕྲུ་གུ་ཁ་ཤས་ཀྱིས་ཨ་ལད་པད་ཀོ་ལྟ་བུའི་མགོ་འབག་
ཆེན་པོ་གྱོན་པའི་མི་ཞིག་གི་མཐའ་བསྐོར་བཞིན་ཁྱམས་རའི་ནང་ཐོན་པ་དང༌། ཁོ་ཚོས་ཐང་ཆེན་
ཐོག་རང་དགར་རྩེད་མོ་བརྩེས་ནས་བསྡད། ཨ་ལད་པད་ཀོ་ཡི་མགོ་འབག་གྱོན་པའི་མི་དེར་ཧ་
ཤང་ཟེར་ཞིང༌། དེ་ནི་རྒྱ་སྐད་ཀྱི་ཧའེ་ཧྲང་ངམ་གྲྭ་པའི་སྒྲ་སྒྱུར་རེད། དེར་བོད་པས་རྒྱ་མིའི་ཧ་
ཤང་ཡང་ཟེར་སྲོལ་ཡོད་ཅིང༌། ཤོད་རྒྱུན་ལ་བོད་ཀྱི་ཆོས་སྡེ་ཐོག་མ་བསམ་ཡས་གཙུག་ལག་ཁང་
གསར་བཞེངས་སྐབས་རྒྱ་མིའི་གྲྭ་པ་ཞིག་གིས་གཙུག་ལག་ཁང་ལ་སྐུ་འགྱེད་བརྒྱབ་པར་བརྟེན་
འཁྲབ་སྟོན་ནང་གི་ཧ་ཤང་དེས་སྔ་མོའི་རྒྱ་མིའི་གྲྭ་པ་གྲགས་ཅན་དེ་མཚོན་གྱི་ཡོད་པར་གྲགས། ཧ་
ཤང་དེས་དམག་འཁྲུག་གི་འཁྲབ་སྟོན་རྗེས་ལ་ལྟད་མོ་བ་བག་ཡངས་བཟོ་ཐབས་སུ་ཁྱམས་རའི་
ནང་གང་སར་བཞད་གད་སྣ་ཚོགས་བསླངས་རྗེས་ཕོ་བྲང་དཀར་པོའི་སྐས་འཛེགས་ཐོག་འཛེགས་
ཏེ་སྟོང་པར་བཞག་པའི་རྐུབ་སྟེགས་ཤིག་ཐོག་བསྡད་པ་དང༌། མཚམས་དེ་ནས་བཟུང་ཧ་ཤང་དེས་
ཡོན་བདག་གི་རྣམ་པ་བཟུང་སྟེ་ལྟད་མོ་བལྟས་ཏེ་བསྡད།
དེ་རྗེས་བོད་དུ་ནང་ཆོས་གདན་འདྲེན་ཞུ་མཁན་རྒྱ་གར་མཁས་པའི་ཆ་བྱད་ཅན་གྱི་ཨ་ཙ་ར་
སྣ་ཁུག་ཆེན་པོ་དང་མིག་ཁུང་གཏིང་དུ་རྡིབ་པ་དྲུག་ཐོན་པ་དང༌། ཁོ་ཚོས་དུང་ཆེན་གྱི་འབུད་སྒྲ་
དང་འགྲོགས་ཏེ་ལུས་ཀྱི་སྟངས་སྟབས་སྣ་ཚོགས་བསྒྱུར་རྗེས་ཁྱམས་ར་ནས་ཕྱིར་ཐོན། ཨ་ཙ་ར་
ཚོ་མཐོང་ཡུལ་དུ་མེད་པར་གྱུར་རྗེས་ལྷ་འདྲེའི་ཆ་ལུགས་སྤྲས་པའི་འཁྲབ་སྟོན་པ་ཁྱུ་གཅིག་གིས་
འཇིགས་ཡེར་བའི་སྐད་ངན་སྒྲོག་བཞིན་ཁྱམས་རའི་ནང་ཐོན་པ་དང༌། ཁོ་ཚོའི་མཇུག་ཏུ་འཇིགས་
སུ་རུང་བའི་གདོང་འབག་དང་ཀེང་རུས་ཀྱི་ཆས་གོས་གྱོན་པའི་འཁྲབ་སྟོན་པ་བཞིས་སྦུབ་ཆལ་གྱི་
འདེབས་སྒྲ་དང་མཐུན་པར་སྨྱོ་བ་ལྟར་ས་མཆོང་གནམ་མཆོང་བརྒྱབ།
རྒྱ་མི་དམར་པོའི་མཐོ་རིམ་དཔོན་པོ་དེ་གཉིས་ཀྱི་ངོས་ནས་བཤད་ན་འཆི་བ་མི་རྟག་པ་མཚོན་
པའི་ཀེང་རུས་ཀྱི་བྲོ་གར་ཡ་མཚན་དེ་ཁོ་ཚོས་བཅོས་བསྒྱུར་བྱེད་དགོས་པའི“ཀླ་ཀློ་དང་རྗེས་ལུས་
ཀྱི་རིག་གཞུང”ཡིན་པ་དང་། ཁོ་གཉིས་ཀྱིས་བྲོ་གར་ཚན་པ་དེའི་ཞིབ་ཕྲའི་མཚོན་དོན་ཤེས་ཀྱི་
མེད་ཅིང༌། གལ་ཏེ་ཤེས་པའི་དབང་དུ་བཏང་ནའང་ཁོ་གཉིས་ཀྱིས་དེ་ཚོར་བརྩི་འཇོག་བྱེད་ཀྱི་མ་
རེད། དོན་དངོས་ཐོག་ཀེང་རུས་བཞི་པོས་བྱམས་པ་ཚད་མེད་དང༌། སྙིང་རྗེ་ཚད་མེད། དགའ་བ་
ཚད་མེད། བཏང་སྙོམས་ཚད་མེད་བཅས་ནང་ཆོས་ཀྱི་གཞི་རྩའི་འདུ་ཤེས“ཚད་མེད་བཞི”མཚོན་
གྱི་ཡོད།‘ ནང་པའི་འདུ་ཤེས་འདི་སྤྱི་ཚོགས་ཀྱི་གྲལ་རིམ་དབྱེ་བ་མེད་པར་འཛམ་གླིང་ཡོངས་ཀྱི་
འགྲོ་དྲུག་སེམས་ཅན་ཐམས་ཅད་ལ་འཇུག་པས་དམར་ཤོག་རིང་ལུགས་ཀྱི་གྲལ་རིམ་འཐབ་རྩོད་
གཞུང་ལུགས་དང་དངོས་འགལ་རེད།
དེ་རྗེས་བདེ་ཡངས་ཤར་ཁྱམས་རའི་ཐོག་མི་མང་གི་ལྟད་མོའི་ཡུལ་དུ་འཆི་བ་མཚོན་པའི་
དུར་ཁྲོད་བདག་པོ་ཐོན་ཞིང༌། དེ་ནི་བྱ་གཏོར་དང༌། ཞུགས་འབུལ། ཆུར་སྐྱུར་བཅས་ཤི་པོའི་ཕུང་པོ་
པུར་སྦྱོང་བྱེད་ཡུལ་གྱི་དུར་བདག་རེད། དུར་ཁྲོད་བདག་པོའི་ཁྲག་ལྟར་དམར་བའི་བཞིན་ངོ་དང༌།
འབུར་དུ་ཐོན་པའི་མིག་ཟུང༌། ཞལ་བགྲད་མཆེ་གཙིགས་ཀྱི་རྣམ་པ་ཅན་གྱི་གདོང་འབག་ནི་གཏུམ་
དྲག་ཆེ་བ་དང༌། དེའི་མིག་སྤུ་མེ་ལྕེའི་གཟུགས་སུ་ཡོད་ཅིང༌། སྨ་ར་མདའ་ལྟར་དྲོང་བ། ད་དུང་ཚེར་
མ་དང་གཉིས་སུ་མེད་པའི་སྐྲ་ལོའི་ཐོག་ཏུ་མི་ཡི་ཀ་ལི་ཆུང་ཆུང་ལྔ་ཕྲེང་བར་བརྒྱུད་པའི་ཅོད་པན་
གྱིས་བརྒྱན་ཡོད། དུར་ཁྲོད་བདག་པོས་སྦུག་ཆལ་གྱི་སིལ་སྒྲ་དང་དུང་ཆེན་གྱི་འོ་དོད་འབུད་སྒྲ་དང་
འགྲོགས་ཏེ་སྐྱི་གཡའ་བའི་གར་འཆམ་བརྗིད་ཆགས་པོ་ཞིག་ཁྲབ།
ལོ་དེའི་དགུ་གཏོར་ལོ་འཆམ་དེ་ཏཱ་ལའི་བླ་མ་དང་པཎ་ཆེན་རིན་པོའི་ཆེའི་ཐད་ཀའི་འཛིན་
སྐྱོང་འོག་ཡོད་པའི་བོད་རང་སྐྱོང་ལྗོངས་ཀྱི་ས་ཁུལ་དུ་མ་གཏོགས་འཁྲབས་མེད་ཅིང༌། ཆབ་མདོ་
བཅིངས་འགྲོལ་ཨུ་ཡོན་ལྷན་ཁང་གི་འཛིན་སྐྱོང་འོག་ཡོད་པའི་ས་ཁུལ་གང་སར་བོད་པས་རྒྱ་མིར་
གྱེན་ལངས་བྱེད་བཞིན་ཡོད་པ་དང་། སི་ཁྲོན་དང་། ཀན་སུའུ། ཡུན་ནན། མཚོ་སྔོན་ཞིང་ཆེན་
ནང་གི་བོད་པའི་དགོན་སྡེ་ཕལ་མོ་ཆེ་སྒོ་བརྒྱབ་པའམ། ཡང་ན་གཏོར་བཤིག་བཏང་ཟིན་པ་རེད།
དེ་དུས་བོད་མི་མང་ལ་ཕྱི་ལོའི་དུས་རབས་དགུ་པའི་ནང་རྒྱལ་པོ་གླང་དར་མས་ནང་པའི་ཆོས་པ་
ལ་སྡུག་སྦྱོང་མནར་གཅོད་བཏང་བ་ལས་ལྷག་པའི་ཆག་སྒོ་འབྱུང་བཞིན་ཡོད། དེ་ཕན་བོད་མི་
རིགས་ཀྱི་བྱུང་རབས་ལོ་རྒྱུས་ནང་དུས་ནག་ཏུ་བརྩིས་པའི་རྒྱལ་པོ་གླང་དར་གྱི་དབང་སྒྱུར་སྐབས་
བོད་པའི་གྲྭ་པ་ཁ་ཤས་མདོ་ཁམས་ཁུལ་ལ་བྲོས་བྱོལ་དུ་སོང་ནས་ཆོས་ལུགས་ཀྱི་བསླབ་པ་སློབ་
གཉེར་རྒྱུན་སྐྱོང་ཐུབ་ཡོད་ཀྱང༌། ཕྱི་ལོའི་དུས་རབས་ཉི་ཤུ་པའི་དུས་དཀྱིལ་དུ་བོད་པ་ཚོ་རྒྱ་མི་
དམར་པོའི་ལག་འོག་ནས་ཐར་ས་མེད།
གཟིམ་ཆུང་ཉི་འོད་ཤར་ནང་ཏཱ་ལའི་བླ་མས་གཤམ་གྱི་གར་འཆམ་ལ་གཟིགས་པ་དང་སྐབས་
སྐབས་སུ་རྒྱ་མིའི་སྐུ་མགྲོན་གཉིས་དང་གླེང་མོལ་གནང་ནས་བཞུགས། ཁོང་ཚོས་བོད་པའི་བྲོ་
གར་དང་རྒྱ་དམག་གི་རིག་རྩལ་ཚོགས་པ(ཟློས་གར་ཚོགས་པ)སོགས་བརྗོད་གཞི་སྣ་མང་ཐོག་
བཀའ་མོལ་གནང་ཞིང༌། དམག་སྤྱི་གཞོན་པ་ཏིང་ཧྲའོ་ཏུང་གིས་ལྷ་སའི་རྒྱ་དམག་གི་རིག་རྩལ་
ཚོགས་པ་རྒྱ་ནག་ལ་སློབ་སྦྱོང་དུ་ཕྱིན་ཏེ་ཕྱིར་སླེབས་མ་ཐག་ཡིན་པ་དང༌། ཁོ་ཚོས་འཁྲབ་ཚན་
གསར་པ་ཁག་གཅིག་སྦྱངས་འདུག་ཅེས་སྣང་མེད་དུ་བཤད།
དེ་རྗེས་གནས་ཚུལ་གང་བྱུང་བ་ཕྱི་ལོ་༡༩༥༩ ལོའི་ལྷ་སའི་དོན་རྐྱེན་དང་འབྲེལ་བའི་རྩོད་
གཞི་ལྟེ་བར་གྱུར་པ་རེད། དེ་ཉིན་ཏཱ་ལའི་བླ་མ་དང་རྒྱ་མིའི་འགོ་ཁྲིད་གཉིས་དབར་བྱུང་བའི་བཀའ་
མོལ་གྱི་ཞིབ་ཆའི་ཐོག་ལ་བོད་པ་དང་རྒྱ་མིའི་དབར་སྔ་ཕྱི་བར་གསུམ་དུ་བསམ་ཚུལ་གཅིག་མཐུན་
བྱུང་མེད། གང་ལྟར་ཡང་ཁོང་གསུམ་གླེང་མོལ་གནང་མཐར་ཏཱ་ལའི་བླ་མས་བོད་ལྗོངས་དམག་
ཁུལ་ཁང་དུ་རྒྱ་དམག་རིག་རྩལ་ཚོགས་པའི་གཟིགས་མོ་གཟིགས་པར་ཕེབས་རྒྱུ་གནང་བ་རེད།
འོན་ཀྱང༌། ཡིག་ཆ་ཁག་ནང་གནད་དོན་གཙོ་བོ་གཅིག་ཐོག་འདོད་ཚུལ་མཐུན་གྱི་མེད་དེ། ཡང་
སྙིང་རྒྱ་མིས་ཏཱ་ལའི་བླ་མ་གདན་ཞུ་བྱས་པ་རེད་དམ། ཡང་ན་ཁོང་རང་ཉིད་ཀྱིས་ཕེབས་འདོད་
གནང་བ་རེད་དམ།
ད་ལྟ་ལོ་རྒྱུས་ཀྱི་བྱུང་བར་ཕྱིར་མིག་བལྟས་ཏེ་བཤད་ན། གནད་དོན་དེ་སྤྱིར་ཆུང་ཙག་ཏུ་སྣང་
ཡང༌།དོན་དངོས་ཐོག་ཧ་ཅང་གལ་ཆེན་པོ་ཞིག་རེད། བོད་པའི་འདོད་ཚུལ་ལྟར་ན། རྒྱ་མིས་ཏཱ་ལའི་
བླ་མ་བོད་ལྗོངས་དམག་ཁུལ་ཁང་དུ་གཟིགས་མོ་གཟིགས་པར་གདན་ཞུ་བྱས་པའི་གནས་ཚུལ་ལ
བརྟེན་ནས་མང་ཚོགས་ཁྲོད་རྒྱ་མིས་ཏཱ་ལའི་བླ་མར་གནོད་པ་སྐྱེལ་བའི་འཆར་གཞི་ངན་པ་བཏིང་
མེད་དམ་སྙམ་པའི་དོགས་པ་བྱུང་ཡོད་པ་དང༌། བོད་པས་དུས་ད་ལྟའང་དོགས་པ་དེ་རང་བྱེད་ཀྱི་
ཡོད། ཕྱོགས་གཞན་དེར་རྒྱ་མིས་རྗེས་ལ་ལྷ་སའི“ངོ་ལོག་ཟིང་འཁྲུག་ཞོད་འཇགས་སུ་བཏང”བ་
ལུགས་མཐུན་ཡིན་པའི་སྒྲུབ་བྱེད་དུ་ཁོ་ཚོས་སྔོན་ཚུད་ནས་བོད་པའི་ཐོག་དྲག་གནོན་བྱེད་པའི་
འཆར་གཞི་བཏིང་མེད་པ་གསལ་སྟོན་བྱེད་དགོས་པ་དང༌། ཏཱ་ལའི་བླ་མས་རང་མོས་ཐོག་བོད་
ལྗོངས་དམག་ཁུལ་ཁང་དུ་གཟིགས་མོ་གཟིགས་པར་ཕེབས་འདོད་གནང་བའི་སྐད་ཆ་དེས་རྒྱ་མིས་
གཡོ་ཇུས་བཤམས་པ་རེད་ཅེས་པའི་བོད་པའི་སྐྱོན་འཛུགས་ལ་གཞི་འཛིན་ས་མེད་པ་བཟོ་གི་ཡོད།
དེས་ད་དུང་ཏཱ་ལའི་བླ་མས་རང་མོས་ཐོག་རྒྱ་དམག་གི་རིག་རྩལ་འཁྲབ་སྟོན་གཟིགས་པར་ཕེབས་
རྒྱུའི་ཞལ་བཞེས་གནང་བ་དེ་བོད་པས་ཆེད་དུ་མངགས་ནས་མི་མང་ཁྲོད་སེམས་འཚབ་སློང་བ་
དང༌། རྒྱ་མིར་གྱེན་ལོག་བྱེད་དགོས་པའི་སྐུལ་སློང་བྱེད་པའི་ཐབས་ཇུས་ཤིག་རེད་ཅེས་པའི་རྒྱ་
མིའི་སྐྱོན་འཛུགས་ལ་རྒྱབ་རྟེན་བྱེད་ཀྱི་ཡོད།
རྗེས་ལ་གནས་ཚུལ་གང་དང་གང་བྱུང་བ་གཞིར་བཞག་ནས་ཏཱ་ལའི་བླ་མ་དང་རྒྱ་མིའི་དམག་
དཔོན་གཉིས་དབར་བྱུང་བའི་བཀའ་མོལ་དེ་རྒྱ་ནག་གི་ཡིག་ཆ་མང་པོའི་ནང་ཡང་བཤད་བསྐྱར་
བཤད་བྱས་ཡོད་ཅིང༌། དེ་ཚོ་མང་ཆེ་བའི་ནང་ཏཱ་ལའི་བླ་མས་རང་མོས་ཐོག་རྒྱ་དམག་གི་འཁྲབ་
སྟོན་གཟིགས་པར་ཕེབས་འདོད་གནང་བ་བདེན་པར་སྒྲུབ་ཐབས་བྱས་ཡོད། གནས་ཚུལ་དེ་རྩོད་
གཞི་ཧ་ཅང་ཆེན་པོ་ཡིན་པར་སོང་དེ་འབྲེལ་གྱི་ཡིག་ཆ་ཁག་ཀྱང་ཕན་ཚུན་འགལ་ཟླ་དང༌། ནོར་
འཁྲུལ། ཕྱོགས་ཞེན་ཅན་དུ་སྣང་བ་དང༌། ཡང་སྙིང་རྒྱ་མིའི་དཔོན་པོས་ཏཱ་ལའི་བླ་མ་རྒྱ་མིའི་དམག་
སྒར་དུ་གདན་ཞུ་བྱས་ཡོད་དམ། ཡང་ན་ཁོང་རང་ཉིད་ཀྱིས་ཕེབས་འདོད་གནང་ཡོད་པ་གང་ཡིན་
རབ་རིབ་ཏུ་ལུས་པར་ཧང་སང་དགོས་དོན་མེད།
གནས་ཚུལ་དེའི་སྐོར་ཕྱིས་སུ་བསྐྱར་བཤད་བྱས་པ་གཙོ་བོ་གཅིག་ཕྱི་ལོ་༡༩༥༩ ལོའི་རྗེས་
ལ་བོད་ནང་བསྡད་དེ་རྒྱ་མི་དང་མཉམ་ལས་བྱེད་མཁན་ང་ཕོད་ངག་དབང་འཇིགས་མེད་ཀྱིས་ཕྱི་ལོ་
༡༩༨༨ ལོར་པར་འགྲེམས་བྱས་པའི་དྲན་ཐོ་ཐུང་ཐུང་དེ་རེད། དེའི་ནང་ཁོང་གིས་རྒྱ་དམག་གི་འཁྲབ་
སྟོན་ལ་ཏཱ་ལའི་བླ་མ་རང་ཉིད་ཀྱིས་ཕེབས་འདོད་གནང་ཡོད་པའི་སྐོར་འདི་ལྟར་བཀོད་ཡོད་དེ།
(བོད་ས་ཕག་ལོ)ཕྱི་ལོ་༡༩༥༩ ལོའི་དགུ་གཏོར་གར་འཆམ་སྐབས་སུ་ལྷ་སར་ཆབསྲིད་
ཨུ་ཡོན་ཐན་ཀྭན་སན་དང་བོད་ལྗོངས་དམག་ཁུལ་ཁང་གི་དམག་སྤྱི་གཞོན་པ་ཏིང་ཧྲའོ་ཏུང་
གཉིས་མ་གཏོགས་མེད་པས་ཁོ་གཉིས་མགྲོན་འབོད་ཞུས་པ་ལྟར་ཕོ་བྲང་པོ་ཏ་ལར་ཕྱིན་པ་
རེད། ཏཱ་ལའི་བླ་མས་གཟིམ་ཆུང་ནང་ཁོ་གཉིས་དང་མཇལ་འཕྲད་གནང་སྐབས་རང་འགུལ་
ཐོག“གོ་ཐོས་ལ་བོད་ལྗོངས་རིག་རྩལ་ཚོགས་པ་ནང་སར[རྒྱ་ནག་ལ]སློབ་སྦྱོང་དུ་སོང་ནས་
ཕྱིར་སླེབས་རྗེས་འཁྲབ་སྟོན་བྱས་པའི་འཁྲབ་ཚན་ཧ་ཅང་ཡག་པོ་ཡོད་པ་འདྲ། ངོས་ཀྱང་
ཐེངས་གཅིག་ལྟ་འདོད་འདུག་པས་ཁྱོད་ཚོས་བཀོད་སྒྲིག་ཅིག་གནང་རོགས”ཞེས་གསུངས་
པར་ཆབ་སྲིད་ཨུ་ཡོན་ཐན་ཀྭན་སན་དང་དམག་སྤྱི་གཞོན་པ་ཏིང་ཧྲའོ་ཏུང་གིས་ལམ་སེང་
ཁས་ལེན་བྱས་པ་དང་། ད་དུང་གནས་ཚུལ་འདི་ལས་སླ་པོ་རེད། ཏཱ་ལའི་བླ་མས་དུས་ཚོད་
ཅིག་གཏན་འཁེལ་གནང་དང་དམག་ཁུལ་ཁང་གིས་དེ་དུས་རིག་རྩལ་ཚོགས་པ་ནོར་བུ་གླིང་
ཁར་བཏང་སྟེ་ཏཱ་ལའི་བླ་མ་སྐུ་སྒེར་ལ་འཁྲབ་སྟོན་བྱས་ཆོག་ཅེས་ཞུས། དེའི་ལན་དུ་ཏཱ་ལའི་
བླ་མས་ནོར་བུ་གླིང་ཁར་ཕྱིན་ན་སྟབས་བདེ་པོ་མེད། དེར་སྡིངས་ཆ་དང་གློག་བཞུ་སོགས་
ཀྱི་མཐུན་རྐྱེན་མེད་པས་འཁྲབ་སྟོན་དམག་ཁུལ་ཁང་གི་ཚོགས་ཁང་ནང་བྱོས་དང༌། ཁོང་
དེར་གཟིགས་པར་ཕེབས་རྒྱུ་ཡིན་ཞེས་གསུངས་པ་རེད། གནས་ཚུལ་འདི་ལྟར་ཐག་བཅད་
པ་རེད།
ང་ཕོད་ཀྱི་རྩོམ་ཡིག་དེའི་ནང་ཕོ་བྲང་པོ་ཏ་ལའི་དགུ་གཏོར་གར་འཆམ་ལྟ་བར་འགྲོ་མཁན་རྒྱ་མིའི་
ལས་བྱེད(ཀོ་ཤིའི་ལན་མ་ཡིན་པར)ཐན་ཀྭན་སན་དང་ཏིང་ཧྲའོ་ཏུང་རེད་ཅེས་བཤད་ཡོད་ཅིང༌།
ཁོང་གིས་ད་དུང་ཏཱ་ལའི་བླ་མས་རྒྱ་དམག་གི་རིག་རྩལ་ཚོགས་པ་རྒྱ་ནག་ནས་ཕྱིར་ལོག་བྱས་པའི་
གནས་ཚུལ་ཇི་ལྟར་མཁྱེན་རྟོགས་བྱུང་བའི་སྐོར་གསལ་བཤད་བྱས་མེད། ཕྱི་ལོ་༢༠༠༣ ལོར་ང་
ཕོད་ཀྱི་དྲན་ཐོ་རྒྱས་པ་ཞིག་ཐོན་པ་དང༌། དེའི་ནང་སྔོན་གྱི་ནོར་འཁྲུལ་ལ་ཡོ་བསྲང་བྱེད་པའི་ཐབས་
ཤེས་བཏང་ཡོད་ཀྱང༌། དེའི་ནང་དུའང་ནོར་འཁྲུལ་མངོན་གསལ་དོད་པོ་ཞིག་ཡོད་པ་གཤམ་གསལ།
ཕྱི་ལོ་༡༩༥༩ ལོའི་དགུ་གཏོར་གར་འཆམ་སྐབས་སུ་ལྷ་སར་བོད་ལྗོངས་དམག་ཁུལ་ཁང་
གི་ཆབ་སྲིད་ཨུ་ཡོན་ཐན་ཀྭན་སན་དང་དམག་སྤྱི་གཞོན་པ་ཏིང་ཧྲའོ་ཏུང་གཉིས་མ་གཏོགས་
མེད་པས། ཏིང་ཧྲའོ་ཏུང་དང་བོད་ཀྱི་ལས་དོན་ཨུ་ཡོན་ལྷན་ཁང་གི་དྲུང་ཡིག་ཀོ་ཤིའི་ལན་
གཉིས་མགྲོན་འབོད་ཞུས་པ་ལྟར་ཕོ་བྲང་པོ་ཏ་ལར་ཕྱིན་པ་རེད། ཏཱ་ལའི་བླ་མས་གཟིམ་
ཆུང་ནང་ཁོ་གཉིས་དང་མཇལ་འཕྲད་གནང་སྐབས་རང་འགུལ་ཐོག“སྤྱི་ཁྱབ་མཁན་པོ་བློ་
བཟང་བསམ་གཏན་གྱིས་བོད་ལྗོངས་རིག་རྩལ་ཚོགས་པ་ནང་སར[རྒྱ་ནག་ལ]སློབ་སྦྱོང་དུ་
སོང་ནས་ཕྱིར་སླེབས་རྗེས་འཁྲབ་སྟོན་བྱས་པའི་འཁྲབ་ཚན་ཧ་ཅང་ཡག་པོ་ཡོད་པའི་སྐོར་
ཤོད་ཀྱི་འདུག་པས་ངོས་ཐེངས་གཅིག་ལྟ་འདོད་འདུག །ཁྱོད་ཚོས་བཀོད་སྒྲིག་ཅིག་གནང་
རོགས”ཞེས་གསུངས་པར་དམག་སྤྱི་གཞོན་པ་ཏིང་ཧྲའོ་ཏུང་གིས་ལམ་སེང་ཁས་ལེན་བྱས་
པ་དང༌། གནས་ཚུལ་འདི་ལས་སླ་པོ་རེད། ཏཱ་ལའི་བླ་མས་དུས་ཚོད་ཅིག་གཏན་འཁེལ་
གནང་དང་དམག་ཁུལ་ཁང་གིས་དེ་དུས་རིག་རྩལ་ཚོགས་པ་ནོར་བུ་གླིང་ཁར་བཏང་སྟེ་
ཏཱ་ལའི་བླ་མ་སྐུ་སྒེར་ལ་འཁྲབ་སྟོན་བྱས་ཆོག་ཅེས་ཞུས། དེའི་ལན་དུ་ཏཱ་ལའི་བླ་མས་ནོར་
བུ་གླིང་ཁར་སྟབས་བདེ་པོ་མེད། དེར་སྡིངས་ཆ་དང་གློག་བཞུ་སོགས་ཀྱི་མཐུན་རྐྱེན་མེད།
དམག་ཁུལ་ཁང་གི་ཚོགས་ཁང་ནང་འཁྲབ་སྟོན་བྱོས་དང༌། ཁོང་དེར་གཟིགས་པར་ཕེབས་
རྒྱུ་ཡིན་ཞེས་གསུངས་པ་རེད།
ཏཱ་ལའི་བླ་མའི་སྤྱི་ཁྱབ་མཁན་པོའི་མཚན་ལ་དགའ་བྲང་བློ་བཟང་རིག་འཛིན་རེད། བློ་བཟང་
བསམ་གཏན་ནི་ཏཱ་ལའི་བླ་མའི་གཅེན་པོ་ཡིན་པ་དང༌། ཁོང་ཕྱི་ལོ་༡༩༥༦-༡༩༥༧ ལོར་ཏཱ་ལའི་
བླ་མ་དང་ལྷན་དུ་རྒྱ་གར་དུ་ཕེབས་སྐབས་བོད་དུ་ཕྱིར་ལོག་མ་གནང་བར་རྒྱ་གར་ནང་བཞུགས་
པ་དང་ཕྱིས་སུ་ཨ་རིར་གནས་སྤོ་གནང་བ་རེད། ཕྱི་ལོ་༡༩༥༩ ལོའི་དགུ་གཏོར་གར་འཆམ་
སྐབས་སུ་ཁོང་ལྷ་སར་མེད། ཏཱ་ལའི་བླ་མའི་སྐུ་བཅར་ཞབས་ཕྱིའི་ཁྲོད་ཀྱི་སེར་མོ་བའི་དཔོན་
རིགས་མཐོ་ཤོས་ཡིན་པའི་སྤྱི་ཁྱབ་མཁན་པོ་ནི་ཏཱ་ལའི་བླ་མའི་ཕྱག་གཡས་པ་ལྟ་བུ་དང༌། ཏཱ་ལའི་
བླ་མའི་མཛད་རིམ་བཀོད་སྒྲིག་གནང་མཁན་རེད། ང་ཕོད་ངག་དབང་འཇིགས་མེད་ལྟ་བུ་བཀའ་
བློན་ཚོའང་ཏཱ་ལའི་བླ་མའི་མཇལ་ཁར་བཅར་དགོས་སྐབས་ཐོག་མར་སྤྱི་ཁྱབ་མཁན་པོའམ། ཡང་
ན་མགྲོན་གཉེར་ཆེ་མོ་ཕ་ལྷར་ཞུ་དགོས་ཀྱི་ཡོད། དེར་བརྟེན། ང་ཕོད་ཀྱིས་ཏཱ་ལའི་བླ་མའི་སྤྱི་ཁྱབ་
མཁན་པོ་དང་ཁོང་གི་གཅེན་པོ་གཉིས་འཁྲུགས་པ་བློ་ཡུལ་དུ་ཤོང་ཐབས་མེད་པ་ཞིག་རེད།
ད་དུང་རྩོད་གཞིར་གྱུར་པའི་ཏཱ་ལའི་བླ་མ་དང་རྒྱ་མིའི་འགོ་ཁྲིད་དབར་གྱི་གླེང་མོལ་དེའི་
སྐབས་སུ་བོད་གཞུང་གི་བཀའ་བློན་ཟུར་པ་ང་ཕོད་མི་ངོ་དངོས་སུ་གཟིམ་ཆུང་ནང་མེད་པས་
ཁོང་གིས་ཕྱི་ལོ་༡༩༨༨ ལོ་དང་ཕྱི་ལོ་༢༠༠༣ ལོར་རྒྱ་མི་དམར་པོའི་འདོད་ཚུལ་དང་མཐུན་
པར་ཏཱ་ལའི་བླ་མ་རང་ངོས་ནས་རྒྱ་མིའི་དམག་ཁུལ་དུ་ཕེབས་འདོད་གནང་བ་རེད་ཅེས་བཀོད
པའི་དྲན་ཐོ་ནོར་འཁྲུལ་གྱིས་ཁེངས་པ་དེ་ཚོ་ཇི་ལྟར་དང་ཅིའི་ཕྱིར་པར་འགྲེམས་བྱས་པ་དོགས་
གཞི་ཆེན་པོ་རེད།
ཕྱི་ལོ་༢༠༠༨ ལོར་རྒྱ་ནག་དམར་ཤོག་ཚོགས་པས་བོད་ལྗོངས་ཀྱི་བཅིངས་འགྲོལ་ལོ་རྒྱུས་
ཞེས་པའི་གཞུང་འབྲེལ་ཡིག་ཆ་ཞིག་ཕྱོགས་བསྒྲིགས་བྱས་པ་དང༌། རྒྱ་ནག་གི་དེ་སྔའི་རྒྱལ་སྲུང་
བློན་ཆེན་དང་ཀྲུང་དབྱང་དམག་དོན་ཨུ་ཡོན་ལྷན་ཁང་གི་འགོ་གཙོ་གཞོན་པ་ཁྲེ་ཧའོ་ཐཱན་གྱིས་དེའི་
གླེང་བརྗོད་བྲིས་ཡོད། དེབ་དེའི་གླེང་བརྗོད་ལྟར་ན། “[དེབ་འདིའི]འཆར་འགོད་ནས་ཟིན་བྲིས་བར་
དུས་ཡུན་ལོ་དྲུག་འགོར་ཡོད་པ་དང༌། རྩོམ་སྒྲིག་ཚོགས་ཆུང་ནང་མི་གྲངས་བརྒྱད་ཅུ་ལྷག་ཡོད་
པའི་ཁྲོད་ནས་མང་ཆེ་བ་དམག་འཁྲུག་མང་པོར་ཞུགས་མྱོང་ཞིང་། རང་ལོ་བརྒྱད་ཅུ་བརྒལ་ཟིན་
པའི་གྲགས་ཅན་བློ་མཐུན་ཡིན་ཐོག །ཁོ་ཚོའི་ཁྲོད་ནས་མི་གྲངས་དྲུག་ཅུ་ལྷག་ནི་ཞིང་ཆེན་དང་དེ་
ལས་རིམ་པ་མཐོ་བའི་དམག་དཔུང་གི་འགོ་ཁྲིད་ཤ་སྟག་རེད།" རྩོམ་སྒྲིག་ཚོགས་མི་ཚོའི་གནས་
བབས་དང་ཁྲེ་ཧའོ་ཐཱན་རང་ཉིད་ཀྱི་གོ་གནས་གཞིར་བཞག་ན་དེབ་དེ་རྒྱ་ནག་གཞུང་གིས་ཆོག་
མཆན་སྤྲད་པའི་གཞུང་འབྲེལ་ལོ་རྒྱུས་ཡིན་པ་མངོན་གསལ་དོད་པོ་རེད།
དེབ་དེའི་རྩོམ་སྒྲིག་པ་ཚོས་ང་ཕོད་ཀྱི་རྩོམ་ཡིག་ནང་གསལ་བའི་ནོར་འཁྲུལ་ལ་ཏན་ཏན་དོ་
སྣང་བྱུང་ཡོད་ཚོད་འདུག་སྟེ། དེ་ཉིན་པོ་ཏ་ལར་བཅར་མཁན་རྒྱ་མིའི་འགོ་ཁྲིད་ཏིང་ཧྲའོ་ཏུང་དང་
ཀོ་ཤིའི་ལན་རེད་ཅེས(ང་ཕོད་ཀྱི་དྲན་ཐོ་གཉིས་པ་དང་མཐུན་པར)མ་ནོར་བར་བཀོད་ཡོད་པ་དང༌།
ཏཱ་ལའི་བླ་མ་དང་རྒྱ་མིའི་འགོ་ཁྲིད་དབར་བྱུང་བའི་གླེང་མོལ་ང་ཕོད་དང་ཧ་ལམ་མཐུན་པར་བཤད་
ཡོད། འོན་ཀྱང་། དེབ་དེའི་ནང་ཏཱ་ལའི་བླ་མས་རྒྱ་དམག་རིག་རྩལ་ཚོགས་པའི་གནས་ཚུལ་ཇི་ལྟར་
མཁྱེན་རྟོགས་བྱུང་བའི་རྩོད་གཞི་ཅན་གྱི་གནས་ཚུལ་དེའི་འབྱུང་ཁུངས་སྐོར་གང་ཡང་བཀོད་མེད།
(ང་ཕོད་ཀྱི་དྲན་ཐོ་དང་པོའི་ནང་དུའང་དེའི་སྐོར་གསལ་མེད།)
རྩོད་གཞི་ཅན་གྱི་བྱུང་བ་དེར་ཤོད་སྲོལ་སྣ་ཚོགས་ཡོད། བོད་ལྗོངས་དམག་ཁུལ་ཁང་གི་
དྲིལ་བསྒྲགས་ཚན་པའི་རྒྱུན་སྡོད་ལས་བྱེད་ཇིའི་ཡའུ་རྕོན་གྱིས་ཕྱི་ལོ་༡༩༩༣ ལོའི་ཟླ་བ་གཉིས་
པའི་ནང་པར་འགྲེམས་བྱས་པའི“གངས་དཀར། བོད་ལྗོངས་བཅིངས་འགྲོལ་བཏང་བའི་དངོས་
བྲིས”ཞེས་པའི་ནང་འགྲེལ་བཤད་འདི་ལྟར་བརྒྱབ་ཡོད་དེ།
ཏིང་ཧྲའོ་ཏུང་དང་ཀོ་ཤིའི་ལན་སོགས་པ་ཏ་ལར་འབྱོར་རྗེས་ཏཱ་ལའི་བླ་མས་ཐུགས་རྩ་
འཁོལ་པོས་ཁོ་ཚོ་བྱེད་སྒོར་དེར་ཞུགས་པར་དགའ་བསུ་ཞུས་པ་དང་། ད་དུང་ཁོ་ཚོ་དང་སྤྲོ་
སེམས་འཁོལ་བའི་སྒོ་ནས་བཀའ་མོལ་གནང་བ་རེད། ཏིང་ཧྲའོ་ཏུང་གིས་ཏཱ་ལར་བླ་མར་ངོ་
སྤྲོད་གནང་ནས་བཤད་དོན། དམག་ཁུལ་ཁང་གི་རིག་རྩལ་ཚོགས་པ་ཉེ་དུས་ནང་སར་སློབ་
སྦྱོང་དུ་སོང་སྟེ་ཕྱིར་སླེབས་ཡོད་པ་དང༌། ཁོ་ཚོར་ནང་སའི་དམག་ཁུལ་གྱི་སྔོན་ཐོན་ཉམས་
མྱོང་ཐོབ་ཡོད། ཁོ་ཚོས་ད་དུང་འཁྲབ་ཚན་གསར་པ་མང་པོ་རྩོམ་སྒྲིག་བྱས་ཡོད་ཅེས་
བཤད་པ་རེད། ཁོང་གིས་སྐད་ཆ་འདི་ཚོ་བཤད་པའི་དམིགས་ཡུལ་ནི་ཏཱ་ལའི་བླ་མ་འཁྲབ་
ཚན་དེ་ཚོ་གཟིགས་མོ་གཟིགས་པར་ཕེབས་རྒྱུ་ཡིན་མིན་སྐད་ཆ་འདྲི་ཆེད་རེད།
སྐུ་ན་གཞོན་པའི་ཏཱ་ལའི་བླ་མས་རིག་རྩལ་ཚོགས་པ་ཕྱིར་ལོག་བྱས་པའི་སྐད་ཆ་ཐོས་མ་
ཐག་ལམ་སེང་ཏིང་ཧྲའོ་ཏུང་ལ་དམག་ཁུལ་ཁང་གི་རིག་རྩལ་ཚོགས་པའི་འཁྲབ་སྟོན་ལ་ལྟ་
ཙམ་བྱེད་པར་ཕེབས་འདོད་ཡོད་ཅེས་གསུངས།
ཏིང་ཧྲའོ་ཏུང་གིས་རང་སར་ཏཱ་ལའི་བླ་མ་གཟིགས་མོར་མགྲོན་འབོད་ཞུས་པ་དང་། རིག་
རྩལ་ཚོགས་པར་འཁྲབ་སྟོན་གྲ་སྒྲིག་བྱེད་དགོས་པའི་བཀའ་བཏང་བ་རེད།
ཇིའི་ཡའུ་རྕོན་གྱི་བརྗོད་ཚུལ་དེ་རྒྱ་ནག་དམར་ཤོག་ཚོགས་པའི་འདོད་ཚུལ་དང་རྒྱབ་འགལ་ཡིན་
པ་ཙམ་མ་ཟད། ང་ཕོད་ངག་དབང་འཇིགས་མེད་ཀྱི་རྩོམ་ཡིག་ནང་གསལ་བའི་ནང་དོན་དང་ཡང་
རྒྱབ་འགལ་རེད། ཇིའི་ཡའུ་རྕོན་གྱིས་བཤད་པ་ལྟར་ན། དེ་དུས་ཏཱ་ལའི་བླ་མས་རང་འགུལ་གྱིས་རྒྱ་
དམག་གི་འཁྲབ་སྟོན་གཟིགས་པར་ཕེབས་འདོད་གནང་མེད་པར་ཏིང་ཧྲའོ་ཏུང་གིས་ཏཱ་ལའི་བླ་མའི་
ཐུགས་ལ་རྒྱ་དམག་རིག་རྩལ་ཚོགས་པའི་འཁྲབ་སྟོན་གཟིགས་འདོད་འཁྲུངས་བཅུག་པ་དང༌། དེ་
རྗེས་ཁོ་པས་རང་འགུལ་གྱིས་ཏཱ་ལའི་བླ་མར་མགྲོན་འབོད་བྱས་པ་རེད།
དེ་ལྟར་ཡང༌། ལོ་གཅིག་མ་ཟིན་ཙམ་གྱི་རྗེས་ལ་ཇིའི་ཡའུ་ཆྩོན་གྱིས་བྱུང་བ་དེའི་སྐོར་བསྐྱར་
བཤད་བྱེད་སྐབས་སྔོན་གྱི་སྐད་ཆར་འགྱུར་བ་བཏང་སྟེ་ཁ་གསལ་པོའི་སྒོ་ནས་རྒྱ་ནག་དམར་ཤོག་
ཚོགས་པའི་གཞུང་འབྲེལ་ལངས་ཕྱོགས་དང་མཐུན་པར་ཏཱ་ལའི་བླ་མས་རང་འགུལ་གྱིས་རྒྱ་དམག་
གི་འཁྲབ་སྟོན་གཟིགས་མོ་གཟིགས་པར་ཕེབས་རྒྱུ་ཡིན་ཞེས་གསུངས་པ་རེད་ཅེས་འདི་ལྟར་
བཤད་ཡོད་དེ།
ཏིང་ཧྲའོ་ཏུང་གིས་ཞོར་ལ་ཏཱ་ལའི་བླ་མར་ཉེ་དུས་རིག་རྩལ་ཚོགས་པ་ནང་སར་སློབ་སྦྱོང་
དུ་སོང་ནས་ཕྱིར་སླེབས་ཡོད་པ་དང་། ཁོ་ཚོར་ནང་སའི་དམག་ཁུལ་གྱི་སྔོན་ཐོན་ཉམས་
མྱོང་ཐོབ་ཡོད་པས་མ་ཚད། ཁོ་ཚོས་ད་དུང་འཁྲབ་ཚན་མང་པོ་སྒྲིག་སྦྱོང་བྱས་འདུག་ཅེས་
བཤད།
སྐུ་ན་གཞོན་པའི་ཏཱ་ལའི་བླ་མས་རིག་རྩལ་ཚོགས་པ་ལྷ་སར་ཕྱིར་ལོག་བྱས་ཡོད་པ་དང༌།
ད་དུང་འཁྲབ་ཚན་གསར་པ་མང་པོ་གསར་སྒྲིག་བྱས་ཡོད་པའི་གནས་ཚུལ་གསན་མ་ཐག་
ཐུགས་ལ་གཟིགས་འདོད་ཆེན་པོ་བྱུང་བ་རེད། ཁོང་གིས་རིག་རྩལ་ཚོགས་པའི་འཁྲབ་སྟོན་
ཐེངས་མང་གཟིགས་མྱོང་བས་ཁོང་རིག་རྩལ་ཚོགས་པའི་འཁྲབ་སྟོན་ལ་ཧ་ཅང་མཉེས་པོ་
ཡོད། ཏཱ་ལའི་བླ་མས་ཡུན་རིང་དགོངས་པ་བཞེས་རྗེས་ཏིང་ཧྲའོ་ཏུང་ལ་དམག་སྤྱི་གཞོན་
པ་ཏེང་ལགས། རིག་རྩལ་ཚོགས་པས་འཁྲབ་ཚན་གསར་པ་དེ་ཚོ་འཁྲབ་ཆོག་ཆོག་རེད་
དམ”ཞེས་བཀའ་འདྲི་གནང༌།
ཏིང་ཧྲའོ་ཏུང་གིས་ཏཱ་ལའི་བླ་མའི་བཀའ་མོལ་གསུང་སྟངས་ཐོས་མ་ཐག་ཁོང་གི་དགོངས་
ཚུལ་ཤེས་ཏེ་ལམ་སེང་ལན་བཏབ་དོན། “འཁྲབ་ཆོག་ཆོག་རེད། འཁྲབ་ཆོག་ཆོག་རེད། ཁོ་
ཚོས་བསྐྱར་སྦྱོང་ཡག་པོ་བྱས་ཟིན་ནས་སྡིངས་ཆའི་ཐོག་འཐོན་ཆོག་ཆོག་རེད།”
ཏཱ་ལའི་བླ་མས“ཁོ་ཚོས་འཁྲབ་ཚན་གསར་པ་དེ་ཚོ་འཁྲབ་སྟོན་བྱེད་དུས་ངོས་ཀྱང་ལྟད་མོ་
ལྟ་བར་ཡོང་གི་ཡིན”ཞེས་གསུངས།
ཏིང་ཧྲའོ་ཏུང་གིས་ལམ་སེང་་འགྲིག་གི་རེད། ཁྱེད་རང་ག་དུས་གཟིགས་འདོད་ཡོད་ནའང་
ཁོ་ཚོས་དེ་དུས་འཁྲབ་སྟོན་བྱེད་ཀྱི་རེད། ཁྱེད་རང་ཕེབས་ནས་སློབ་སྟོན་གནང་རྒྱུར་ང་
ཚོས་དགའ་བསུ་ཞུ་གི་ཡིན”ཞེས་བཤད།
གནད་དོན་དེ་དེ་བས་རྙོག་འཛིང་ཆེ་རུ་གཏོང་ཆེད་ལྟ་བུར་ཕྱི་ལོ་༢༠༠༨ ལོར་བོད་རིགས་ལོ་རྒྱས་
བ་འཇམ་དཔལ་རྒྱ་མཚོས་བྱུང་བ་དེའི་སྐོར་ལ་རྒྱ་ནག་གཞུང་གི་ལངས་ཕྱོགས་དང་ཆ་འདྲའི་སྨྲ་བ
འགྲེལ་བཤད་ཅིག་བརྒྱབ་ཡོད་དེ།
ཏིང་ཧྲའོ་ཏུང་དང་ཀོ་ཤིའི་ལན་ཕོ་བྲང་པོ་ཏ་ལར་སླེབས་རྗེས་ཏཱ་ལའི་བླ་མ་སྐུ་ངོ་མས་ཁོ་
གཉིས་ལ་སྤྲོ་སེམས་དང་བཅས་སྣེ་ལེན་གནང་བ་དང༌། ཁོང་རྣམ་པས་གར་འཆམ་ལ་
གཟིགས་མོ་གཟིགས་ཀྱིན་མཛའ་བརྩེ་ལྡན་པའི་གཏམ་གླེང་གནང་བཞིན་བཞུགས། ཁོང་
ཚོའི་གླེང་མོལ་གྱི་བརྗོད་གཞི་བོད་པའི་གར་འཆམ་སྒྱུ་རྩལ་ནས་དམག་ཁུལ་ཁང་གི་རིག་
རྩལ་ཚོགས་པའི་འཁྲབ་སྟོན་ཐོག་འཕྲོས་པས་ཏིང་ཧྲའོ་ཏུང་གིས་སྣང་མེད་ངང་རིག་རྩལ་
ཚོགས་པ་ཉེ་དུས་ནང་སར་སློབ་སྦྱོང་དུ་སོང་ནས་ཕྱིར་སླེབས་ཡོད་པ་དང༌། ཁོ་ཚོས་འཁྲབ་
ཚན་གསར་པ་མང་པོ་སྒྲིག་སྦྱོང་བྱས་ཡོད་པའི་སྐོར་བཤད་པས།
ཏཱ་ལའི་བླ་མས“འཁྲབ་ཚན་ཡག་པོ་འདུག་གམ། འཁྲབ་སྟོན་བྱེད་དུས་ངོས་ཀྱང་ལྟ་བར་འགྲོ་
གི་ཡིན”ཞེས་གསུངས།
ཏིང་ཧྲའོ་ཏུང་གིས་འཕྲལ་མ་ཉིད་དུ“ཨུ་ཡོན་ཀྲང་གཞོན་པ་ག་དུས་གཟིགས་འདོད་ཡོད་
ནའང་དེ་དུས་ང་ཚོས་འཁྲབ་སྟོན་ཞུས་ཆོག”ཅེས་ལན་བཏབ་པ་རེད།
ཡ་མཚན་པ་ཞིག་ལ་རྒྱ་ནག་ནང་དུའང་བྱུང་བ་དེའི་སྐོར་ལ་བོད་པའི་འདོད་ཚུལ་དང་ཆ་འདྲའི་
འགྲེལ་བཤད་རྒྱག་མཁན་ཡོད་དེ། སྐབས་དེར་བོད་ལྗོངས་དམག་ཁུལ་ཁང་གི་རྒྱ་དམག་རིག་
རྩལ་ཚོགས་པའི་ཁོངས་མི་ཡིན་པ་ལོའོ་ལཱེང་ཤིང་གིས་བཤད་པ་ལྟར་ན། བོད་ཀྱི་ལས་དོན་
ཨུ་ཡོན་ལྷན་ཁང་དང་བོད་ལྗོངས་དམག་ཁུལ་ཁང་གི་འགོ་ཁྲིད་ཀྱིས་ཏཱ་ལའི་བླ་མར་ལོ་གསར་ལ་
འཚམས་འདྲི་ཞུ་ཆེད་བོད་པའི་ལོ་གསར་གོང་སྟེ། ཕྱི་ལོ་༡༩༥༩ ལོའི་ཟླ་༢ ཚེས་༨ ཉིན་རིག་
རྩལ་ཚོགས་པ་ཕོ་བྲང་པོ་ཏ་ལར་ཁྲིད་པ་དང༌། ཁོ་ཚོ་བདེ་ཡངས་ཤར་ཁྱམས་རའི་ཐོག་འཁྲབ་
སྟོན་བྱེད་བཅུག་ཡོད། ལོའོ་ལཱེ ང་ཤིང་གིས་ཉིན་དེའི་བོད་ལྗོངས་ཉིན་རེའི་ཚགས་པར་རྒྱ་ཡིག་
པར་མའི་ཐོག་རིག་རྩལ་ཚོགས་པའི་འཁྲབ་སྟོན་སྐོར་ལ་གནས་ཚུལ་སྤེལ་བའི་རྩོམ་ཡིག་ཅིག་
འདི་ལྟར་ཕྱིར་དྲན་བྱས་ཡོད།
འགོ་འཛིན་གཞོན་པ་ཧུང་ལེའུ་ཡིས་ཀྱང་དགའ་ཚོར་ཆེན་པོས་ཏཱ་ལའི་བླ་མར་ཁྲའོ་ཤན་
སྤྱི་མཐུན་རྒྱལ་ཁབ(ཀོ་རི་ཡ་བྱང་མ)དང༌། མེས་རྒྱལ་གྱི་རྒྱལ་ས་པེ་ཅིང༌། བྱང་ཤར་ཁུལ།
སི་ཁྲོན་སོགས་ས་ཁུལ་ཁག་ཏུ་སྐོར་སྐྱོད་འཁྲབ་སྟོན་དུ་ཕྱིན་ཏེ་ཕྱིར་ལོག་བྱས་མ་ཐག་པའི་
རིག་རྩལ་ཚོགས་པ་ངོ་སྤྲོད་བྱས་པ་དང༌། ད་དུང་ང་ཚོས་ནང་ས་ནས་སྤུན་ཟླ་མི་རིགས་ཀྱི་
འཁྲབ་ཚན་རྩེ་ཕུད་ཁག་ལ་སློབ་སྦྱོང་བྱས་ཡོད་པས་ཏཱ་ལའི་བླ་མས་དེ་ཚོར་གཟིགས་འདོད་
ཡོད་དམ་ཞེས་དྲིས་པར། ཏཱ་ལའི་བླ་མས་ལྟ་འདོད་ཧ་ཅང་ཆེན་པོ་ཡོད་ཅེས་ལན་བཏབ།
འགོ་འཛིན་གཞོན་པ་ཧུང་ལེའུ་ཡིས་འཁྲབ་སྟོན་འདི་ཚོར་གློག་འོད་དང༌། འཁྲབ་ལྗོངས་ཀྱི་
མཐུན་རྐྱེན་དགོས་ཀྱི་ཡོད། དེ་འདྲ་བྱུང་ན་ལྟད་མོ་ཆེ་བ་ཡོད་ཅེས་བཤད་པར། ཏཱ་ལའི་བླ་
པས“དེ་འདྲ་ཡིན་ན་ངོས་རང་ཁྱོད་ཚོའི་དམག་ཁུལ་ཁང་གི་ཚོགས་ཁང་ནང་ལྟ་བར་ཡོང་ན་
འགྲིག་གི་རེད”ཅེས་གསུངས།
ལོའོ་ལཱེང་ཤིང་གི་དྲན་ཐོ་དེ་ཚོ་ཕྱི་ལོ་༡༩༨༩ ལོར་པར་འགྲེམས་བྱས་ཡོད་ཅིང་། གལ་ཏེ་ཁོང་གི་
དྲན་པ་ཉམས་མེད་ན་མགྲོན་འབོད་དེ་རྒྱ་མིས་བྱས་པ་རེད།
བཅར་འདྲི་ཞིག་སྐབས་ཏཱ་ལའི་བླ་མ་སྐུ་ངོ་མས་རྩོམ་པ་པོར་བོད་ལྗོངས་དམག་ཁུལ་ཁང་དུ་
ལྟད་མོ་ལྟ་བར་འགྲོ་རྒྱུའི་སྐད་ཆ་དེ་དགུ་འཆམ་སྐབས་སུ་སྣང་མེད་དུ་བྱུང་ཡོད་ཀྱང་། ཁོང་གིས་
དངོས་སུ་རྒྱ་མིའི་འགོ་ཁྲིད་ལ་རེ་བ་ཞུས་མེད་ལ། རྒྱ་མིའི་འགོ་ཁྲིད་ཀྱིས་ཀྱང་ཁོང་ལ་ལུགས་དང་
མཐུན་པའི་མགྲོན་འབོད་ཀྱང་བྱས་མེད་ཅེས་གསུངས། ཏཱ་ལའི་བླ་མ་དང་རྒྱ་མིའི་འགོ་ཁྲིད་གཉིས་
དབར་བཀའ་མོལ་གནང་སྐབས་ང་ཕོད་ཚུད་པའི་བོད་གཞུང་གི་བཀའ་བློན་སུའང་གཟིམ་ཆུང་ཉི་
འོད་ཤར་ནང་མེད། དེར་བརྟེན། ཏིང་ཧྲའོ་ཏུང་དང་ཀོ་ཤིའི་ལན(ད་དུང་ཁོ་གཉིས་ཀྱི་བོད་པའི་སྐད་
སྒྱུར)ཕར་བཞག་ནས་ང་ཕོད་ཀྱི་སྐད་ཆ་ང་ཚོའི་ཡིག་ཆའི་ཁུངས་ལ་བེད་སྤྱོད་བཏང་ན་ཁུངས་ཐུབ་
ཆགས་ཀྱི་མེད། ལྷག་པར་དུ་ང་ཕོད་ཀྱིས་ཕྱི་ལོ་༡༩༨༨ ལོར་དྲན་ཐོ་དང་པོ་དེ་འབྲི་དུས་ཏིང་ཧྲའོ་
ཏུང་དང་ཀོ་ཤིའི་ལན་གཉིས་ཀ་གསོན་པོར་བསྡད་ཡོད།
སྨོན་ལམ་ཆེན་མོའི་སྐབས་ཏཱ་ལའི་བླ་མས་དགེ་བཤེས་ལྷ་རམས་པའི་རྒྱུགས་སྤྲོད་འབུལ་
དགོས་པ་དང༌། ལོ་གསར་དང་སྨོན་ལམ་ཆེན་མོའི་དབར་དུས་ཡུན་བདུན་ཕྲག་གཅིག་ལས་མེད།
སྤྱིར་ཏཱ་ལའི་བླ་མས་གསར་རྒྱག་བྱས་མ་ཐག་པའི་རྒྱ་དམག་གི་ཚོགས་ཁང་ནང་གཟིགས་མོ་
གཟིགས་པར་ཕེབས་རྒྱུའི་ཞལ་བཞེས་མཛད་ཡོད་ཀྱང༌། ཁོང་གིས་རྒྱུགས་སྤྲོད་ཚར་རྗེས་ཞེས་
གསུངས་པ་ལས་ཚེས་ཆ་ངེས་བརྟན་གསུངས་མེད། བྱུང་བ་དེ་དང་དངོས་སུ་འབྲེལ་བ་ཆགས་པའི་
མི་སྣའི་ཁྲོད་ནས་དེའི་སྐོར་ལ་རང་གི་བསམ་ཚུལ་ཏཱ་ལའི་བླ་མས་མ་གཏོགས་གཞན་སུས་བཤད་
མེད་ཀྱང༌། ཁོང་གིས་རྒྱ་མིས་ཁོང་མགྲོན་འབོད་བྱས་མེད་ཀྱི་རྩོད་རྙོག་དེ་གནད་དོན་ཆུང་ཙག་རེད་
ཅེས་གསུངས་ཏེ་གལ་ཆེན་པོར་རྩི་གི་མི་འདུག
ཏཱ་ལའི་བླ་མ་བོད་ལྗོངས་དམག་ཁུལ་ཁང་དུ་གཟིགས་མོ་གཟིགས་པར་ཕེབས་རྒྱུའི་བསམ་
ཚུལ་དེ་འབྲེལ་ཆགས་མི་སྣ་གསུམ་པོའི་དབར་ཐག་གཅོད་ཇི་ལྟར་བྱུང་ཡོད་ཀྱང༌། གནས་ཚུལ་
དེ་རྗེས་ལ་ལྷ་སའི་དོན་རྐྱེན་དང༌། ད་དུང་ལྷ་སའི་དམག་འཁྲུག་གི་ས་བོན་དུ་འགྱུར་རྒྱུ་ཡིན་པ་ཁོ་
ཚོ་སུས་ཀྱང་དེ་དུས་ཚོད་དཔག་ཐུབ་མེད། འགོ་ཁྲིད་ཁོང་གསུམ་པོས་གླེང་མོལ་དེ་བྱེད་པ་དུས་
མཚུངས་སུ་ཕྱོགས་ཁག་གཉིས་ཀའམ། ཡང་ན་གང་རུང་གཅིག་གིས་ཇུས་ངན་གཤོམ་གྱི་ཡོད་
པའི་དཔང་རྟགས་དུས་ད་ལྟའང་སུ་ལ་སྟོན་རྒྱུ་མེད། དེ་བས་གཅིག་བྱས་ན་བོད་རྒྱ་ཕྱོགས་གཉིས་
ཀས་གོ་སྐབས་དེ་བེད་སྤྱད་དེ་སྐབས་དེའི་ལྷ་སའི་ཛ་དྲག་གནས་སྟངས་ཚབས་ཆུང་དུ་གཏོང་
ཐབས་བྱེད་ཀྱི་ཡོད་སྲིད་པའང་རེད།
བདེ་ཡངས་ཤར་ཁྱམས་རའི་གཡས་གཡོན་གྱི་ཀ་ཕིབས་ཐོག་མི་ཚོགས་བྱུར་བུར་ཁེངས་ཡོད་
ཅིང༌། ཁོ་ཚོས་སྐེ་བསྣར་ཏེ་ཐང་སྟེང་གི་ལྐུགས་བརྡའི་ཟློས་གར་ལ་ལྟ་བཞིན་ཡོད་པ་དང༌། ཁྱམས་
རའི་ནང་སྐྲ་ལོ་དུང་ལྟར་དཀར་བའི་རྒས་པོ་ཞིག་གིས་དགོད་བྲོ་བའི་སྟངས་སྟབས་དང་བཅས་སྟག་
རྒོད་འཇིགས་སུ་རུང་བ་ཞིག་དང་འཛིང་མོ་བྱེད་པར་ལྟད་མོ་བས་བཞད་གད་འབྲུག་སྒྲ་ལྡིར་ལྡིར་
སྒྲོག་བཞིན་འདུག །ཟེར་འགྲོས་ལྟར་ན“རྒས་པོས་སྟག་རྒོད་རྟུལ་བའི”འཁྲབ་ཚན་དེ་ཏཱ་ལའི་བླ་མ་
སྐུ་ཕྲེང་བཅུ་གསུམ་པ་རྒྱ་ནག་རི་བོ་རྩེ་ལྔར་“ཆིབས་བསྒྱུར་གནང་སྐབས་ཁོང་གིས་དངོས་སུ་སྤྱན་
གཟིགས་བྱུང་བའི་གནས་ཚུལ་གཞིར་བཞག་སྟེ་གསར་བཟོ་གནང་བ་ཞིག་ཡིན་པ་དང་། ཁོང་གིས་
འཁྲབ་ཚན་དེ་དགུ་གཏོར་གར་འཆམ་གྱི་ཁོངས་སུ་བཅུག་པ་ཞིག་རེད།
ཤྭ་བ་དང་གཡག་གི་མགོ་འབག་གྱོན་པའི་གྲྭ་པ་ཚོ་ཁྱམས་ར་ནས་ཐོན་རྗེས་དགུ་གཏོར་
འཆམ་གྱི་མཐའ་མཇུག་འཁྲབ་ཚན་འགོ་ཚུགས། གྲྭ་པ་ཁ་ཤས་ཀྱིས་དུ་བ་འཚུབ་འཚུབ་ཀྱི་ཟངས་
བརྐོས་བསང་ཕོར་ཐོགས་ཏེ་ཞྭ་ནག་གྱོན་པའི་སྔགས་པ་བཅུ་དྲུག་རུ་སྒྲིག་བཞིན་ཁྱམས་རའི་
དབུས་སུ་སྣེ་དྲངས། འཁྲབ་སྟོན་པ་དེ་ཚོས་ལུས་ལ་ཚོན་མདོག་རྣམ་པར་བཀྲ་བའི་ཕྱུ་པ་རིང་པོ་
ཕུ་ཐུང་ཆེན་པོ་ཅན་རེ་དང༌། མགོ་ལ་མུ་ཆེ་བའི་ཞྭ་མོ་ནག་པོ་རེ་གྱོན་ཡོད་ཐོག །ད་དུང་ལག་ཏུ་
ཕྱག་མཚན་རིགས་སྣ་ཚོགས་ཐོགས་ཏེ་ཁྱམས་རའི་ནང་སྒོར་གཟུགས་ཆེན་པོ་ཞིག་གྲུབ། དེ་རྗེས་
ཁོ་ཚོས་སྦུབ་ཆལ་གྱི་སྒྲའི་འགྲོས་དང་མཐུན་པར་བརྗིད་ཆགས་པའི་ཉམས་དང་བཅས་འཆམ་རྒྱག་
འགོ་བཙུགས་ཤིང༌། ཞྭ་ནག་གྲངས་བཅུ་དྲུག་ཏག་ཏག་ཡོད་པ་དེ་ཚོས“སྟོང་ཉིད་བཅུ་དྲུག”དང༌།
རྡོ་རྗེ་འཇིགས་བྱེད་ཀྱི་མཐུ་སྟོབས་མཚོན་གྱི་ཡོད། གར་འཆམ་ཁྲབ་ཚར་རྗེས་ཞྭ་ནག་བཅུ་དྲུག་དེ་
ཚོས་གདོན་འདྲེ་མཚོན་བྱེད་དུ་བཞེངས་པའི་ལིངྒ་ཞེས་པའི་གཏོར་གཟུགས་ཤིག་གི་མཐའ་བསྐོར་
བ་དང༌། དེ་ལྕགས་ཐག་གིས་དམ་པོར་བཀྱིགས། དེ་ནས་ཁོ་ཚོས་ལག་ཏུ་ཐོགས་པའི་རྡོ་རྗེ་
དང་། གྲི་ཆུང༌། དཔའ་དམ། སྟ་རེ་ལིངྒར་བརྒྱབ་སྟེ་དེ་དུམ་བུར་བཏང་ནས་གདོན་འདྲེའི་ནུས་པ་རྡོ་
རྗེ་འཇིགས་བྱེད་ཀྱི་མཐུ་སྟོབས་ཀྱིས་ཕམ་ཉེས་སུ་བཏང་བ་མཚོན་པར་བྱས།
རྒྱ་མིའི་སྐུ་མགྲོན་ཚོ་ཕོ་བྲང་པོ་ཏ་ལ་ནས་རྡོ་སྐས་བབ་སྟེ་ཕྱིར་ལོག་པའི་ལམ་བར་དུ་བོད་
གཞུང་གི་བཀའ་བློན་ཚོ་དང་ཐུག་པ་དང༌། ཁོ་གཉིས་ཀྱིས་བཀའ་བློན་ཚོར་ཏཱ་ལའི་བླ་མ་དགེ་
བཤེས་ལྷ་རམས་པའི་རྒྱུགས་སྤྲོད་ཚར་རྗེས་བོད་ལྗོངས་དམག་ཁུལ་ཁང་དུ་རིག་རྩལ་ཚོགས་པའི་
འཁྲབ་སྟོན་གཟིགས་པར་ཕེབས་རྒྱུ་རེད། འོན་ཀྱང༌། ད་ལྟ་ཚེས་ཆ་སོགས་ཞིབ་ཕྲ་གཏན་འཁེལ་
བྱུང་མེད་པས་རྗེས་ལ་སྤྱི་ཁྱབ་མཁན་པོ་དང་གོ་བསྡུར་བྱེད་རྒྱུ་ཡིན་ཞེས་བཤད། ཏཱ་ལའི་བླ་མའི་སྐུ་
སྲུང་མདའ་དཔོན་སྟག་ལྷ་ཕུན་ཚོགས་བཀྲ་ཤིས་ལྟར་ན། དེ་དུས་བོད་གཞུང་གི་བཀའ་བློན་ཚོས་
རྒྱ་མིའི་འགོ་ཁྲིད་དེ་གཉིས་ལ་ངོ་རྒོལ་དང་དོགས་ཚོམ་གྱི་རྣམ་འགྱུར་གང་ཡང་བསྟན་མེད།”
དེ་ལྟར་ཡང༌། རྒྱ་རིགས་ལོ་རྒྱུས་སྨྲ་བ་ཇིའི་ཡའུ་ཧྲོན་གྱིས་བོད་གཞུང་གི་བཀའ་བློན་ཚོའི་
རྣམ་འགྱུར་ཅུང་མི་འདྲ་བ་འདི་ལྟར་འགྲེལ་བཤད་བརྒྱབ་ཡོད་དེ།
དེ་དུས་བཀའ་བློན་ཚང་མ་ལྷན་འཛོམས་རེད། ཏཱ་ལའི་བླ་མ་བོད་ལྗོངས་དམག་ཁུལ་ཁང་
དུ་ཕེབས་རྒྱུ་ཡིན་པའི་གནས་ཚུལ་ཐོས་མ་ཐག་ཁོ་ཚོས་རྟབ་རྟོབ་བེར་གནས་ཚུལ་འདི་ད་
དུང་གྲོས་བསྡུར་བྱས་རྗེས་གཏན་འཁེལ་བྱས་ན་བཟང་བ་ཡོད་ཅེས་ཕན་ཚུན་ཁ་བརྡ་བྱས།
་་གྲོས་བསྡུར་བྱས་ཚར་རྗེས་ཁོ་ཚོ་ཚང་མས་ཏཱ་ལའི་བླ་མ་དམག་ཁུལ་ཁང་དུ་ཕེབས་རྒྱུའི་
གནས་ཚུལ་འདི་སྲིད་ཚབ་གཉིས་ལ་ཞུས་ཏེ་ཁོང་གཉིས་ཀྱིས་ཏཱ་ལའི་བླ་མ་དམག་ཁུལ་
ཁང་དུ་འཁྲབ་སྟོན་གཟིགས་པར་མི་ཕེབས་རྒྱུའི་གསོལ་འདེབས་ཞུ་རྒྱུའི་མོས་མཐུན་བྱས།
ཁོ་ཚོའི་བསམ་པར་གུང་ཁྲན་ཏང་གིས་ཏཱ་ལའི་བླ་མ་སླུ་བྲིད་བྱེད་པ་དང༌། ཁོང་གི་ཐུགས་
སེམས་འགུགས་པའི་ལག་ཆ་ཡག་ཤོས་དེ་གཞས་གཏོང་མཁན་དང་ཞབས་བྲོ་འཁྲབ་མཁན་
བུ་མོ་མཛེས་མ་དེ་ཚོ་ཡིན་པ་དང༌། སྐུ་ན་གཞོན་པའི་ཏཱ་ལའི་བླ་མས་བུ་མོ་དེ་ཚོའི་འཁྲབ་
སྟོན་ཐེངས་ཁ་ཤས་གཟིགས་ཟིན་པའི་རྗེས་ལ་ཁོང་གིས་རིག་རྩལ་ཚོགས་པ་དེར་མཉེས་པོ་
གནང་གི་ཡོད་སྟབས་གུང་ཁྲན་ཏང་གིས་འདི་བེད་སྤྱད་དེ་ཇུས་ངན་བཤམས་མི་ཡོང་ངམ་
སྙམ་སྟེ་སེམས་ཁྲལ་བྱེད་ཀྱི་ཡོད།
གནས་ཚུལ་འདི་ཀླུ་ཁང་བར་སྙན་སེང་ཞུས་རྗེས་ཁོང་གི་དགོངས་ཚུལ་བཀའ་བློན་ཚོའི་
བསམ་ཚུལ་དང་ཡོངས་སུ་ཐ་དད་ཡིན་པ་དང༌། ཁོང་གིས་རང་སར་ཏཱ་ལའི་བླ་མ་དམག་
ཁུལ་ཁང་དུ་ཕེབས་རྒྱུར་མོས་མཐུན་གནང་བ་རེད། ཐབས་ཇུས་མང་ལ་བཀོད་བྱུས་ལ་
མཁས་པའི་ཀླུ་ཁང་བས་ཨོག་ཚོམ་དཀར་པོར་ལག་པས་བྱིལ་བྱིལ་དང༌། མགོ་ལྕོག་ལྕོག་
བྱེད་ཀྱིན་སེམས་ནང་ངོ་ལོག་ཟིང་འཁྲུག་སློང་བའི་གོ་སྐབས་གཞི་ནས་སླེབས་བྱུང་སྙམ་པ་
རེད། དེ་རྗེས་ཁོང་གིས་ཕྱོགས་གཅིག་ནས་མི་མངགས་ཏེ་ཏཱ་ལའི་བླ་མ་དམག་ཁུལ་ཁང་
དུ་གཟིགས་མོར་ཕེབས་རྒྱུའི་སྐོར་གྲོས་བསྡུར་བྱས་པ་དང༌། ཕྱོགས་གཞན་དེར་ལྐོག་ཏུ་ངོ་
ལོག་ཟིང་འཁྲུག་སློང་བའི་འཆར་གཞི་བཏིང་བ་རེད།
ཇིའི་ཡའུ་རྦོན་གྱིས་བོད་པའི་སྐོར་ལ་བྲིས་པའི་གནས་ཚུལ་ཁག་གཅིག་ཁོ་རང་གི་འཆར་སྒོ་ཙམ་
ཡིན་པ་ལས་དོན་དངོས་དང་མཐུན་གྱི་མེད། དེའང་གོང་གི་དུམ་ཚན་འདིའི་ནང་ཁོང་གིས་སྐབས་
དེའི་བོད་པའི་གནས་ཚུལ་ལ་གཞི་རྩའི་ཆ་ནས་རྒྱུས་མངའ་མེད་པ་གསལ་པོར་སྟོན་གྱི་ཡོད་དེ།
ཀླུ་ཁང་བ་ནི་ཕྱི་ལོ་༡༩༥༢ ལོའི་ཟླ་བ་བཞི་པའི“མི་མང་ཚོགས་འདུའི”དོན་རྐྱེན་རྗེས་རྒྱ་མིའི་
གནོན་ཤུགས་འོག་ཏཱ་ལའི་བླ་མས་གནས་དབྱུང་གཏོང་དགོས་བྱུང་བའི་སྲིད་ཚབ་གཉིས་ལས་
གཅིག་ཡིན་ཞིང༌། ཁོང་ཕྱི་ལོ་༡༩༥༧ ལོའི་ཟླ་བ་དང་པོ་ནས་བཟུང་རྒྱ་གར་ལ་ཡུལ་བྱོལ་དུ་
བཞུགས་ཡོད། མ་ཟད་སྲིད་ཚབ་རྣམ་གཉིས་གནས་དབྱུང་བཏང་རྗེས་ཏཱ་ལའི་བླ་མས་ཁོང་གཉིས་
ཀྱི་ཚབ་གསར་པ་བསྐོ་གཞག་གནང་མེད་སྟབས་ྋཕྱི་ལོ་༡༩༥༩ ལོའི་ཟླ་བ་གཉིས་པའི་ནང་
བོད་གཞུང་ནང་སྲིད་ཚབ་ཀྱི་གོ་གནས་འཛིན་མཁན་མེད་པས་བཀའ་བློན་ལྷན་རྒྱས་ཀྱིས་ཀླུ་ཁང་
བར་ཐུག་འཕྲད་བྱེད་ཤེས་སྟངས་མེད་ལ། ཀླུ་ཁང་བས“ཕྱོགས་གཅིག་ནས་མི་མངགས་ཏེ་ཏཱ་
ལའི་བླ་མ་དམག་ཁུལ་ཁང་དུ་གཟིགས་མོར་ཕེབས་རྒྱུའི་སྐོར་གྲོས་བསྡུར་བྱས་པ་དང༌། ཕྱོགས་
གཞན་དེར་ལྐོག་ཏུ་ངོ་ལོག་ཟིང་འཁྲུག་སློང་བའི་འཆར་གཞི་བཏིང”བའི་གནས་ཚུལ་དེ་བས་ཡོང་
ཐབས་མེད། དེར་མ་ཟད་ཇིའི་ཡའུ་ཧྲོན་གྱིས་བོད་པའི་སེམས་ནང་རྒྱ་མིས་བུད་མེད་གཞས་གཏོང་
མཁན་དང་ཞབས་བྲོ་འཁྲབ་མཁན་བེད་སྤྱད་དེ་ཏཱ་ལའི་བླ་མར་དབུ་སྐོར་གཏོང་བའི་ཇུས་ངན་
འདིང་ཡོང་སྙམ་པའི་ཞེད་སྣང་བྱུང་བའི་སྐད་ཆ་དེར་ཡིག་ཆ་གཞན་གང་གིས་ཀྱང་ཁུངས་སྐྱེལ་ར་
སྤྲོད་བྱས་མེད།
རྟ་ལྗང་ཅན་ནུབ་རིའི་རྒྱབ་ཏུ་བཞུད་རྗེས་གྲྭ་པ་མང་པོ་ཞིག་གིས་མིའི་གཟུགས་ཕུང་ཙམ་གྱི་
གཏོར་མ་ཆེན་པོ་ཞིག་ཕོ་བྲང་པོ་ཏ་ལའི་རྡོ་སྐས་རིང་པོ་ལས་ར་བའི་ཕྱིར་ཁྱེར་བ་དང༌། དེར་ཐང་
སྟོང་ཞིག་ཐོག་སོག་མའི་མེ་ཕུང་ཆེན་པོ་ཞིག་སྤར་ཡོད་པའི་ནང་གཏོར་མ་དེ་འཕངས། དེ་མ་ཐག་
གཏོར་མའི་སྟེང་གི་མར་གྱི་མཛེས་རྒྱན་དེ་ཚོ་མེ་དང་ཕྲད་དེ་མེ་ལྕེ་མཁའ་དབྱིངས་སུ་ཆེས་ཆེར་
འཕྱུར་བ་དང༌། གྲྭ་པ་ཚོས་བགེགས་ཟློག་གི་འབོད་སྒྲ་སྐད་ཤུགས་ཆེན་པོས་བསྒྲགས།
ཏཱ་ལའི་བླ་མ་བོད་ལྗོངས་དམག་ཁུལ་ཁང་དུ་གཟིགས་མོ་གཟིགས་པར་ཕེབས་རྒྱུའི་གནས་
ཚུལ་དེ་ལྟར་ཐག་ཆོད་ཀྱང༌། དེ་དུས་གནས་ཚུལ་དེ་བོད་གཞུང་གི་གཤམ་འོག་ལས་བྱེད་དང་མི་
མང་གི་སེམས་ནང་རྒྱ་མིར་བཟོད་མི་ཐུབ་པའི་ཁོང་ཁྲོ་ཆེན་པོ་སྐྱེ་བའི་རྒྱུར་འགྱུར་རྒྱུ་ཡིན་པ་སུས་
ཀྱང་ཚོད་དཔག་བྱེད་ཐུབ་མེད།

༦ མེ་མདའི་ཁ་འོག་གི་སྨོན་ལམ་ཆེན་མོ།

༄༅། །ཕྱི་ལོ་༡༩༥༩ ལོའི་ཟླ་བ་༢ ཚེས་༡༤ ཉིན་གྱི་ཞོགས་པའི་ཆུ་ཚོད་༥ཐོག་པོ་ཏ་ལའི་
ཕོ་བྲང་དཀར་པོའི་རྩེ་ཐོག་གི་སྒེའུ་ཁུང་ནང་ནས་གློག་འོད་ཆེམ་ཆེམ་དུ་འཕྲོ་བཞིན་ཡོད་པ་དང༌།
ཞབས་ཕྱི་ཞིག་གིས་ལྕགས་པོ་རིའི་བྱང་ངོས་ཀྱི་རྩ་ཆེའི་ཆུ་མིག་ལས་བླངས་པའི་ཁྲུས་ཆུ་ཀ་ཏོ་ར་
གང་ཏཱ་ལའི་བླ་མའི་ཞལ་རས་བསིལ་ཆེད་དུ་ཕུལ། གསོལ་དཔོན་ཆེན་པོས་ཞོགས་ཟས་འདེགས་
འབུལ་ཞུས་པ་དང༌། དེ་གྲུབ་རྗེས་ཏཱ་ལའི་བླ་མས་མཆོད་ཁང་ནང་ཕེབས་ཏེ་མཆོད་གཤོམ་མདུན་
དུ་མཆོད་པ་ཕུལ་བ་དང༌། སྟན་ལ་བཞུགས་ཏེ་ཞལ་འདོན་བཏོན་པ་དང་སྒོམ་བརྒྱབ་ནས་བཞུགས།
དེ་ཚོ་ཚང་མ་གྲུབ་རྗེས་ཏཱ་ལའི་བླ་མ་འདུ་ཁང་ནང་ཕེབས་ཤིང་། དེར་མགྲོན་གཉེར་ཆེ་མོ་ཕ་ལྷ་
དང་། ཡོངས་འཛིན་བགྲེས་པ་གླིང་རིན་པོ་ཆེ། ཡོངས་འཛིན་སྐུ་གཞོན་ཁྲི་བྱང་རིན་པོ་ཆེ། ད་དུང་
སྐྱ་སེར་དཔོན་རིགས་མང་པོ་ཞིག་རང་རང་གི་དཔོན་གནས་རིམ་པ་ལྟར་རུ་བསྒྲིགས་ནས་ཏཱ་ལའི་
བླ་མར་ཕེབས་སྒུག་ཞུ་བཞིན་ཡོད། བོད་གཞུང་གི་རྩིས་དཔོན་བཞི་པོས་ཏཱ་ལའི་བླ་མའི་གཡང་ཊི་
དང་གསེར་གྱི་ཐམ་ཀ་གོས་ཆེན་གྱི་འབོག་སེར་པོའི་ནང་བསྒྲིལ་ཏེ་སྒལ་པར་ཁུར་ཡོད་པ་དང༌།
བཀྲ་ཤིས་པའི་དུས་བཟང་ཟིན་མ་ཐག་ཐོན་ཆོག་ཆོག་རེད། འདུ་ཁང་ནང་རྣམ་རྒྱལ་གྲྭ་ཚང་གི་གྲྭ་པ་
ཚོས་ཏཱ་ལའི་བླ་མ་རྒྱུགས་སྤྲོད་ལམ་ལྷོང་ཡོང་བའི་ཆེད་དུ་བཀྲ་ཤིས་བརྩེགས་པ་སྐྱོར་འདོན་བྱེད་
བཞིན་ཡོད། ཏཱ་ལའི་བླ་མ་བཞུགས་ཁྲིའི་ཐོག་ཏུ་བདེ་བར་འཁོད་གྲུབ་མཚམས་གསོལ་དཔོན་
གཞོན་པས་མུ་ཏིག་དང་གཡང་ཊིས་བརྒྱན་པའི་དངུལ་གྱི་ཁོག་ལྟིར་ཞིག་ཐོགས་ཏེ་གཟབ་ནན་ཆེན་
པོས་འདུ་ཁང་ནང་ཐོན་པ་དང༌། ཇ་ལ་འཁྱོམ་མི་ཐེབས་པའི་ཆེད་དུ་ཁོང་གིས་ལག་གཡས་ང
ཁོག་ལྟིར་གྱི་ཡུ་བ་ནས་འཇུས་པ་དང༌། ལག་གཡོན་མས་ཁོག་ལྟིར་གྱི་ཞབས་ནས་འདེགས་བཞིན་
ཡོད། ཁོང་གིས་ད་དུང་རང་གི་ཁ་རླངས་ཁོག་ལྟིར་ནང་མི་འཛུལ་བའི་ཆེད་དུ་མགོ་ཕྱོགས་གཅིག་
ཏུ་ཀྱོག་པ་དང༌། ཡས་སོ་མས་སོའི་བར་ན་གཟན་གྱི་སྣེ་བཙིར་ཏེ་ཁ་འགེབས་བཞིན་ཡོད། ཏཱ་ལའི་
བླ་མའི་སྐུ་མདུན་དུ་སླེབས་མ་ཐག་ཁོང་གིས་དངུལ་གྱི་ཁོག་ལྟིར་དེ་གསོལ་དཔོན་ཆེན་པོའི་ཕྱག་ཏུ་
ཕུལ་བ་དང༌། ཨམ་ཁྲག་ནང་ནས་ཕོར་པ་ཞིག་བཏོན། གསོལ་དཔོན་ཆེན་པོས་རང་གི་ཕྱག་སྦྲེལ་
གསོལ་དཔོན་གཞོན་པའི་ཕོར་པའི་ནང་ཇ་བླུགས་པ་དང༌། དེ་གསོལ་དཔོན་གཞོན་པས་འཕྲལ་མ་
ཉིད་དུ་བཏུང་རྗེས་ཁོང་གིས་མགོ་སྒུར་སྒུར་བྱས་ཏེ་དཀར་ཡོལ་གསར་པ་ཞིག་ནང་གསོལ་ཇ་གང་
བླུགས་ནས་གུས་ཞབས་ཆེན་པོས་ཏཱ་ལའི་བླ་མར་ཕུལ། དེ་རྗེས་ཞབས་ཕྱི་ཞིག་གིས་དེར་འདུས་
ཡོངས་འཛིན་རྣམ་གཉིས་དང༌། བཀའ་བློན་རྣམ་པ། བོད་གཞུང་གི་ལས་བྱེད་རྣམས་ལ་གསོལ་ཇ་
ཞུས། ཏཱ་ལའི་བླ་མས་གསོལ་ཇ་བཞེས་གྲུབ་རྗེས་བཞུགས་ཁྲིའི་ཐོག་ནས་བབ་པ་དང༌། ཞབས་
ཕྱི་ཞིག་གིས་དཀར་གཙང་ཁ་བཏགས་ཁ་ཤས་མགྲོན་གཉེར་ཆེ་མོར་ཕུལ་བས་ཁོང་གིས་དེ་ཚོ་ཏཱ་
ལའི་བླ་མའི་བཞུགས་ཁྲིའི་ཐོག་དང་ཀ་བའི་ལྡེབས་སུ་བསྐོན།
ཕོ་བྲང་པོ་ཏ་ལའི་གསེར་ཟངས་རྒྱ་ཕིབས་འགྲམ་ནས་དུང་ཆེན་གྱི་སྒྲ་དང་ཆོས་ཀྱི་སྒྲ་དབྱངས
ལྷ་སའི་མཁའ་དབྱིངས་སུ་བསྒྲགས་པ་དང་ལྷ་སའི་མི་མང་གིས་ཏཱ་ལའི་བླ་མ་ཕོ་བྲང་པོ་ཏ་ལ་ནས་
གཙུག་ལག་ཁང་དུ་ལོ་རེར་ཐེངས་རེ་འཚོག་པའི་སྨོན་ལམ་ཆེན་མོའི་ཚོགས་མགོན་ལ་ཆིབས་བསྒྱུར་
གནང་གི་ཡོད་པ་ཤེས་རྟོགས་བྱུང༌། ཆོས་ཀྱི་སྒྲ་དབྱངས་ཁྲོད་དུ་ལྷ་སའི་མི་མང་གཅིག་མཇུག་
གཉིས་མཐུད་ཀྱིས་རང་ཁྱིམ་ནས་ཐོན་པ་དང༌། ལམ་ཟུར་དུ་ལག་ཟུང་ཐལ་མོ་སྦྱར། ངག་ནས་གསོལ་
བ་སྨོན་ལམ་འདེབས་བཞིན་ཏཱ་ལའི་བླ་མ་སྐུ་འཁོར་དང་བཅས་པར་ཕེབས་སྒུག་ཞུས་ཏེ་བསྡད།
སྨོན་ལམ་ཆེན་མོ་ནི་བོད་བརྒྱུད་ནང་བསྟན་གྱི་རི་བོ་དགེ་ལུགས་པའི་སྲོལ་གཏོད་པ་པོ་རྗེ་
ཙོང་ཁ་པས་ཕྱི་ལོ་༡༤༠༩ ལོར་གསར་འཛུགས་གནང་ཞིང༌། བྱེད་སྒོ་དེ་རིམ་པས་ལོ་གསར་
སྐབས་གཙུག་ལག་ཁང་དུ་བདུན་ཕྲག་གཉིས་རིང་དགའ་སྟོན་བྱེད་སྲོལ་ཡོད་པའི་ཁོངས་སུ་བསྣན་
པ་རེད། སྲོལ་རྒྱུན་ལྟར་སྨོན་ལམ་ཆེན་མོའི་སྐབས་སུ་ལོ་ལྟར་ཏཱ་ལའི་བླ་མ་དགུན་དུས་ཀྱི་ཕོ་བྲང་
པོ་ཏ་ལ་ནས་གཙུག་ལག་ཁང་དུ་རྒྱུན་གཏན་གྱི་ཆོ་ག་གཉེར་བ་ཕེབས་ཀྱི་ཡོད་པ་དང་། ཏཱ་ལའི་
བླ་མའི་ཞལ་མཇལ་འཐོབ་འདོད་ཆེ་བའི་དད་ལྡན་ཧ་ཅང་མང་པོ་ཕྱོགས་མཐའ་ཁག་ནས་ལྷ་སར་
འཚང་ག་བརྒྱབ་ནས་སླེབས་ཡོད་སྟབས་དེ་དུས་ལྷ་སའི་མི་འབོར་ཧ་ཅང་ཆེན་པོ་ཆགས་ཀྱི་ཡོད།
སྤྱིར་བཏང་བྱས་ན་ཏཱ་ལའི་བླ་མ་བོད་ཟླ་དང་པོའི་ཟླ་དཀྱིལ་ལ་མ་གཏོགས་གཙུག་ལག་ཁང་དུ་
ཕེབས་སྲོལ་མེད་ཀྱང་། ད་ལོ་ཁོང་ཕྱི་ཟླ་༢ ཚེས་༢༡ ཉིན་རྣམ་ཀུན་ལས་སྔ་བར་གཙུག་ལག་ཁང་
དུ་དགེ་བཤེས་ལྷ་རམས་པའི་མཐའ་མའི་རྒྱུགས་སྤྲོད་གཏོང་བར་ཕེབས་ཀྱི་ཡོད།
སྐུ་འཁོར་ཞབས་ཕྱི་མང་པོ་དང་ལྷན་དུ་ཏཱ་ལའི་བླ་མས་ཕོ་བྲང་པོ་ཏ་ལ་ནས་རི་གཤམ་དུ་
ཕེབས་པ་དང༌། དེར་སྐུ་སྲུང་བ་དང༌། པོ་ཏ་ལའི་སྒོ་སྲུང༌། ནོར་བུ་གླིང་ཁའི་རྟ་དམག ཕེབས་
བྱམས་འགྱོག་མཁན་མི་བརྒྱད། ཕེབས་བྱམས་ཀྱི་སྲུང་ཆ་དམག་མི་སུམ་ཅུ་སོ་གཉིས། ད་དུང་སྐུ་
བཅར་སྣེ་ལེན་དང་དེ་བཞིན་གྱི་ལས་དོན་འགན་ལེན་བྱེད་མཁན་ཧ་ཅང་མང་པོས་ཁོང་ལ་ཕེབས་
སྒུག་ཞུ་བཞིན་ཡོད། མགྲོན་གཉེར་ཆེ་མོ་ཕ་ལྷས་སྒལ་པར་ཏཱ་ལའི་བླ་མས་ཇོ་བོའི་སྐུ་མདུན་དུ་སྐུ་
ཕྱག་འཚལ་སྐབས་དགོས་མཁོ་ཡོད་པའི་འབོལ་གདན་ཞིག་དང་གཟིམ་དཔོན་མཁན་པོས་མགོའི་
སྒང་ལ་ཐུམ་སྒྲིལ་ཞིག་ནང་ཏཱ་ལའི་བླ་མའི་ན་བཟའ་ཁྱེར་ཡོད་པ་དང༌། ད་དུང་ཞབས་ཕྱི་ཁ་ཤས་
ཀྱིས་ཏཱ་ལའི་བླ་མའི་བཞུགས་གདན་ཁྱེར་ཡོད། ཏཱ་ལའི་བླ་མས་སྤྱི་ཁྱབ་མཁན་པོ་དང་བོད་གཞུང་
གི་བཀའ་བློན་གཙོ་བོ་ཁག་གི་ཕེབས་རོགས་འོག་གོས་ཆེན་སེར་པོའི་ས་གདན་ཐོག་ཕེབས་ཏེ་
ཕེབས་བྱམས་ནང་བཞུགས་པ་དང༌། རོལ་ཆའི་རུ་ཁག་གིས་རོལ་མོ་ལན་གསུམ་དཀྲོལ་ནས་བརྡ་
བཏང་རྗེས་ཕེབས་བྱམས་འགྱོག་མཁན་ཚོས་ཕེབས་བྱམས་བཀྱག་སྟེ་མདུན་དུ་བསྐྱོད།
ལྷ་ས་གྲོང་ཁྱེར་ཧྲིལ་པོ་བསང་གི་དུ་བས་ཁེངས་ཤིང་བསང་གི་དྲི་ཞིམ་སྣོམ་བྱེད་དབང་པོའི་
བཅུད་དུ་མངར། ཆོས་ཀྱི་སྒྲ་དབྱངས་དང་ལྷན་ཏཱ་ལའི་བླ་མ་སྐུ་འཁོར་དང་བཅས་པ་ཕོ་བྲང་པོ་ཏ་ལ་
ནས་ཆིབས་ཐོན་མཛད་པ་དང་། རྒྱལ་སྒོའི་འགྲམ་དུ་སེར་སྦྲེངས་བསྒྲིགས་པའི་རྣམ་རྒྱལ་གྲྭ་ཚང་གི་
གྲྭ་ཚོགས་ཀྱིས་ལུས་སྒུར་སྒུར་དང༌། བསང་ཕོར་སྤྱི་བོའི་གཙུག་ཏུ་འདེགས་བཞིན་ཏཱ་ལའི་བླ་མར་
ཕེབས་སྐྱེལ་ཞུས།
འཇུ་ཆེན་ཐུབ་བསྟན་ལམ་ཟུར་གྱི་མི་ཚོགས་ཁྲོད་ཡོད་ཅིང༌། ཁོང་གིས་མིག་ཟུང་གཡོ་བ་མེད་
པར་དམར་པོ་རིའི་ཕྱོགས་སུ་ལྟ་བཞིན་ཡོད། ཏཱ་ལའི་བླ་མའི་ཆིབས་རགས་གཟི་བརྗིད་ལྡན་པའི་སྒོ་
ནས་ཁོང་གི་ཕྱོགས་སུ་ཡོང་གི་ཡོད་པ་དང༌། དཀར་རགས་བཏང་ཟིན་མ་ཐག་ཡིན་པའི་གྲོང་ཁྱིམ་
གྱི་ཁྲོད་དུ་ཆིབས་ཞབས་ཚོའི་ལག་གི་དར་ཚོན་སྣ་ལྔ་ལྷག་པར་ཡིད་དུ་འོང་བར་སྣང༌། ཆོས་ཀྱི་
རོལ་མོའི་སྒྲ་དབྱངས་ཇེ་ཆེ་དང་ཇེ་ཉེར་གྱུར་ཚེ་ལམ་ཟུར་གྱི་མི་ཚོགས་ཀྱིས་དུས་གཅིག་ཏུ་དད་པ་
ཆེན་པོས་ལག་ཟུང་ཐལ་མོ་སྙིང་ཁར་སྦྱར་བ་དང༌། མགོ་སྒུར་སྒུར་བྱས།
ལམ་ཆེན་དབུས་སུ་ས་ཚོན་དཀར་དམར་སེར་གསུམ་གྱིས་བཀྲ་ཤིས་རྟགས་བརྒྱད་ཀྱི་རི་
མོ་བྲིས་ཡོད། ཏཱ་ལའི་བླ་མའི་ཆིབས་རགས་ཀྱི་ཐོག་མར་གངས་ལྟར་དཀར་པའི་ཅང་ཤེས་རྟ་པོ་
ཁ་ཤས་དལ་དལ་ལྷོད་ལྷོད་ངང་མདུན་དུ་ཡོང་བ་དང༌། དེ་ཚོའི་ཐོག་གི་རྟ་པ་ཚོས་དཔུང་པའི་ཐོག་
ཏུ་སྟག་ལྤགས་ཀྱིས་བཏུམས་པའི་མདུང་རིང་རེ་ཐོགས་བཞིན་གཟི་རྔམ་ལྡན་པའི་སྒོ་ནས་ལམ་
བཤངས་བྱེད་ཀྱི་ཡོད། དེ་ཚོའི་རྗེས་སུ་ལུས་ལ་མདའ་གཞུ་ཐོགས་པའི་སྔགས་འཆང་ཞིག་རྟར་
བཞོན་ནས་ཡོང་བ་དང༌། ཁོང་གི་རྗེས་ལ་དར་ཚོན་སྣ་ལྔའི་རྒྱལ་མཚན་ཐོགས་པའི་གྲྭ་པ་བཞི་
བཅུ་རྟར་བཞོན་ནས་མདུན་དུ་ཡོང༌། དེ་ནས་སེར་མོ་བའི་དཔོན་རིགས་ཁག་གཅིག་གིས་སྒལ་
པར་བསང་ཕོར་བརྒྱབ་པའི་རྟ་ཕོ་ཁ་ཤས་ཀྱི་སྣེ་ཁྲིད་དེ་ཡོང་བ་དང༌། མི་གྲངས་ཉི་ཤུ་ལས་གྲུབ་
པའི་བརྗིད་ཉམས་ཆེ་བའི་རྟ་ཐོག་གི་རོལ་མོའི་རུ་ཁག་ཇེ་ཉེར་སླེབས་ཙ་ན་ཆོས་ཀྱི་རོལ་ཆའི་སྒྲ་
དབྱངས་ཀྱང་ཇེ་ཆེར་གྱུར། དེ་རྗེས་བོད་གཞུང་གི་ལས་སྣེ་ཁག་གཅིག་གིས་ཏཱ་ལའི་བླ་མའི་
བཞུགས་གདན་སོགས་སྐུའི་ཉེར་སྤྱད་བཀལ་བའི་རྟ་ཁ་ཤས་ཁྲིད་དེ་ཡོང་བ་དང༌། དེའི་རྗེས་སུ་
མཆོར་ཉམས་ལྡན་པའི་དཔོན་ཆས་སྤྲས་པའི་བོད་གཞུང་གི་སྐྱ་སེར་དཔོན་རིགས་དང་དམག་དཔོན་
ཚོ་ཁ་ཤས་རྟར་བཞོན་པ་དང༌། ཁ་ཤས་གོམ་པ་རྒྱག་བཞིན་ཡོང་། དེ་རྗེས་ཏཱ་ལའི་བླ་མའི་གསོལ་
དཔོན་མཁན་པོ་དང༌། གཟིམ་དཔོན་མཁན་པོ། མཆོད་དཔོན་མཁན་པོ། མགྲོན་གཉེར་ཆེ་མོ།
ཁྱབ་མཁན་པོ་སོགས་ཁོང་གི་སྐུ་བཅར་ཞབས་ཕྱི་ནང་མ་ཚོ་ཐོན། དེ་ནས་ལུས་ལ་འོག་འཇུག་དཀར་
པོ་དང་གོས་ཆེན་གྱི་ཕྱུ་པ་ལྗང་ཁུ་གྱོན་པའི་ཐོག་ཏུ་དར་གྱི་སྐེད་རགས་སྔོན་པོ་བཅིངས་ཡོད་པ་དང་།
མགོར་མུ་ཆེ་བའི་སོག་ཞྭ་དང༌། རྐང་པར་ལྷམ་ཡུ་རིང་གྱོན་པའི་སྐྱེས་པ་རུ་གཉིས་ཀྱིས་ལག་ཏུ་ཐག་
པ་རིང་པོ་ཞིག་འཛིན་བཞིན་ཏཱ་ལའི་བླ་མའི་ཕེབས་བྱམས་ཀྱི་ལམ་སྣེ་དྲངས།
ལམ་ཟུར་གྱི་དད་ལྡན་ཚོས་རྒྱབ་ཤིག་ཏོག་ཙམ་བརྒྱབ་ནས་ཁ་ཤས་ཀྱིས་པུས་མོ་སར་
བཙུགས་པ་དང༌། ཁ་ཤས་ཀྱིས་ཕྱག་བཙལ། འཇུ་ཆེན་ཐུབ་བསྟན་གྱིས་ལུས་སྒུར་སྒུར་བྱེད་
བཞིན་མིག་མདུན་གྱི་ཆིབས་རགས་ལ་བལྟས་ཚེ་རྨ་བྱའི་སྒྲོས་བརྒྱན་པའི་གདུགས་ཆེན་པོ་ཞིག་
ཁོང་གི་མདུན་ནས་སོང་བ་དང༌། དེའི་རྗེས་སུ་ལུས་ལ་ཕྱུ་པ་སེར་པོ་དང་། སྐེད་རགས་དམར་པོ།
ཞྭ་མོ་དམར་པོ་གྱོན་པའི་སྐྱེས་པ་ཁ་ཤས་ཀྱིས་གསེར་མདོག་གི་ཕེབས་བྱམས་ཆེན་པོ་ཡིད་དུ་
འོང་བ་ཞིག་འདེགས་བཞིན་མདུན་དུ་ཡོང་བ་མཐོང༌། ཕེབས་བྱམས་དང་མཉམ་དུ་མི་ཞིག་གིས་
གཅིག་མཚུངས་སུ་ཡིད་དུ་འོང་བའི་གདུགས་ཧ་ཅང་ཆེན་པོ་ཞིག་འགྱོག་བཞིན་བརྒྱུགས་པ་དང་།
གདུགས་ཀྱི་མུ་མཐའི་དར་གྱི་ཡོལ་བ་རླུང་བུའི་ཁྲོད་དུ་ལྷབ་ལྷུབ་ཏུ་གཡོ་བཞིན་འདུག །དེ་རྗེས་ངུར་
སྨྲིག་གི་ཆོས་གོས་བཞེས་པའི་གྲྭ་པ་ཞིག་གིས་རྟ་དཀར་པོ་ཞིག་ཐོག་ལག་གཡས་པས་སྲབ་མདའ་
འཇུས། ལག་གཡོན་མས་གདུགས་ཤིག་འཛིན་བཞིན་ཏཱ་ལའི་བླ་མའི་ཕེབས་བྱམས་ཀྱི་རྗེས་བདས་
ཏེ་མདུན་དུ་སོང་།
དེ་རྗེས་བོད་གཞུང་གི་བཀའ་བློན་བཞི་དང༌། རྩིས་ཁང་ལས་ཁུངས་ཀྱི་རྩིས་དཔོན་བཞི། ཡིག་
ཚང་ལས་ཁུངས་ཀྱི་དྲུང་ཡིག་ཆེན་མོ་བཞི། ཏཱ་ལའི་བླ་མའི་ཡོངས་འཛིན་རྣམ་པ། དགའ་ལྡན་
མཐོ་གནས་ཁྲི་རིན་པོ་ཆེ། བླ་ཆེན་ཁག་ཕེབས། ཆིབས་ཞབས་ཚོ་སྐྱ་སེར་དབྱེ་བ་དང༌། དཔོན་
དམན་གཞིར་བཞག་སྟེ་ཆིབས་རགས་ཁོངས་འགྲོ་དགོས་པས་ཆིབས་ཞབས་སེར་མོ་བ་ཚོ་ཆིབས་
རགས་ཀྱི་མདུན་དང་གཡོན་དང་། ཆིབས་ཞབས་སྐྱ་བོ་ཚོ་ཆིབས་རགས་ཀྱི་རྒྱབ་དང་གཡས་སུ་
འགྲོ་དགོས། ཏཱ་ལའི་བླ་མའི་ཕེབས་བྱམས་ཉེ་འཁྲིས་ཀྱི་ཆིབས་ཞབས་ཚོ་དཔོན་གནས་མཐོ་ཤོས་
ཚོ་རེད།
ཏཱ་ལའི་བླ་མས་ཕེབས་བྱམས་ནང་ནས་ལུས་སྒུར་སྒུར་བྱས་ཏེ་ཁོང་ལ་དད་གུས་ཞུ་མཁན་
དད་ལྡན་མི་མང་ལ་ཐུགས་བརྩེ་བ་ཆེན་པོས་གཟིགས་བཞིན་གཙུག་ལག་ཁང་ཕྱོགས་སུ་ཕེབས་
ཀྱང༌། ཁོང་གི་དགོངས་པའི་ནང་དོགས་མི་བདེ་བའི་ཐུགས་ཁྲལ་ཡོད། རྒྱ་དམག་ཆེས་ཐོག་མར་
ཕྱི་ལོ་༡༩༥༡ ལོར་ལྷ་སར་སླེབས་པ་ནས་བཟུང་སྨོན་ལམ་ཆེན་མོའི་དུས་ཆེན་དེ་བོད་རྒྱ་ཕྱོགས་
གཉིས་ཀས་སེམས་ཁྲལ་བྱེད་གཞི་ཞིག་ཏུ་གྱུར་ཡོད། གང་ཡིན་ཞེ་ན། དུས་ཆེན་དེའི་སྐབས་སུ་
ལྷ་སའི་མི་འབོར་ཧ་ཅང་ཆེན་པོ་ཆགས་ཀྱི་ཡོད་པ་དང༌། སྣང་རྩེ་ཤག་གམ་ལྷ་ས་གྲོང་ཁྱེར་སྲིད་
གཞུང་སྒོ་བརྒྱབ་སྟེ་གྲོང་ཁྱེར་ཧྲིལ་པོའི་སྒྲིག་ལམ་དང་བདེ་འཇགས་སྲུང་བའི་ལས་འགན་འབྲས་
སྤུངས་དགོན་པའི་དབྱུག་རིང་ཐོགས་པའི་གཟིམ་འགག་ཚོས་ལེན་གྱི་ཡོད། ཕྱི་ལོ་༡༩༥༨ ལོ་ནས་
བཟུང་ལྷ་སར་ཧ་ལམ་ཉིན་ལྟར་ཁམས་དང་ཨ་མདོ་ཁུལ་ནས་བོད་མི་སྐྱབས་བཅོལ་དུ་ཡོང་གི་ཡོད་
པ་དང༌། ཁོ་ཚོར་རང་རང་ས་ཁུལ་གྱི་གནས་ཚུལ་འཇིགས་སུ་རུང་བ་སྣ་ཚོགས་ཤོད་རྒྱུ་ཡོད་པས་
ལྷ་སའི་གྲོང་མི་ཚོ་དངངས་སྐྲག་སྐྱེས་ཏེ་སྡོད་བཟོད་མི་བདེ་བར་འགྱུར་བཞིན་ཡོད་ཐོག །ད་དུང་ལྷོ་
ཁ་ཁུལ་དུ་བོད་པ་དང་རྒྱ་དམག་དབར་དམག་འཁྲུག་བྱུང་བར་བརྟེན་རྒྱ་མིས་ལྷ་སའི་ནང་རྒྱ་མིའི་
དམག་འབོར་ཇེ་ཆེར་བཏང་བ་དང༌། གཙུག་ལག་ཁང་ཁ་སྤྲོད་ཀྱི་རྒྱ་མིའི་ལས་ཁུངས་ཀྱི་ཐོག་ཀར་
འཛིང་རགས་བརྩིགས་ཡོད། གང་ལྟར་དུས་སྐབས་དེར་བོད་རྒྱ་ཕྱོགས་གཉིས་ཀ་བློ་འཚབ་ཆེ་བའི་
གནས་སྟངས་ཤིག་ནང་ལྷུང་ཡོད་ཅིང་། མི་ཚང་མའི་སེམས་ནང“སྔ་རྗེས་མ་གཏོགས་གནས་ཚུལ་
ཞིག་ཡོང་རྒྱུ་ཡིན”པའི་ཚོར་བ་ཡོད།
སྐབས་དེར་བོད་རང་སྐྱོང་ལྗོངས་ཁུལ་དུ་སྲིད་དབང་གི་སྒྲོམ་གཞི་ཡ་མ་ཟུང་ཞིག་ཡོད་དེ། ཕྱི་
ལོ་༡༩༥༡ ལོར་རྒྱ་མིས་དེ་སྔའི་བོད་གཞུང་གི་སྲིད་འཛིན་མངའ་ཁོངས་དུམ་བུ་གསུམ་དུ་བགོས་
པ་དང༌། དེ་ཚོར་ཕན་ཚུན་ལྟོས་མེད་ཀྱི་འཛིན་སྐྱོང་དབང་འཛིན་པ་རེ་བསྐོས་པ་རེད། དེ་ཚོ་ནི་ལྷ་
ས་ལྟེ་བར་བྱས་པའི་བོད་གཞུང་བཀའ་ཤག་དང༌། གཞིས་ཀ་རྩེ་ལྟེ་བར་བྱས་པའི་པཎ་ཆེན་ནང་མ་
སྒང༌། ཆབ་མདོ་ལྟེ་བར་བྱས་པའི་ཆབ་མདོ་བཅིངས་འགྲོལ་ཨུ་ཡོན་ལྷན་ཁང་བཅས་རེད། སྤྱིར་
སྲིད་དབང་འཛིན་སྐྱོང་བྱེད་པོ་དེ་གསུམ་པོར་རང་རང་ས་གནས་ཀྱི་ལས་དོན་ལ་ཐག་གཅོད་བྱེད་
དབང་ངེས་ཅན་ཡོད་ཀྱང༌། དེ་ཚོ་ཚང་མ་བོད་རང་སྐྱོང་ལྗོངས་གྲ་སྒྲིག་ཨུ་ཡོན་ལྷན་ཁང་གིས་གང་
བཤད་ལ་ཉན་དགོས་པའི་སྐབས་འཕྲལ་གྱི་འཛིན་སྐྱོང་སྒྲོམ་གཞི་ཙམ་རེད། གྲོས་མཐུན་དོན་ཚན་
བཅུ་བདུན་ནང་རྒྱ་མིས་བོད(རང་སྐྱོང་ལྗོངས)ནང་དམར་ཤོག་ཚོགས་པ་གསར་འཛུགས་བྱེད་ཆོག་
པའི་ཁས་ལེན་དམིགས་སུ་བཀར་ཏེ་བྱས་མེད་པར་བརྟེན་ཐོག་མར་བོད་ནང་སླེབས་དུས་རྒྱ་མིས་
གསང་བའི་སྒོ་ནས་མ་གཏོགས་དམར་ཤོག་ཚོགས་པའི་ཚོགས་མི་བསྡུ་རུབ་བྱས་མེད་ཀྱང་། ཕྱི་
ལོ་༡༩༥༩ ལོའི་སྨོན་ལཿལམ་ཆེན་མོའི་མཚམས་སུ་རྒྱ་མིས་བོད་ནང་མངོན་གསལ་དོད་པོས་དམར་
ཤོག་ཚོགས་པ་སྒྲིག་འཛུགས་བྱེད་བཞིན་ཡོད། དེ་ལྟར་ཡང༌། གྲོས་མཐུན་དོན་ཚན་བཅུ་བདུན་
ནང་རྒྱ་དམག་བོད་ནང་“རྒྱལ་སྲུང་སྲ་བརྟན་བཟོ་བར”འགྲོ་ཆོག་པའི་གཏན་འབེབས་བྱས་ཡོད་པར་
བརྟེན་རྒྱ་ནག་དམར་ཤོག་ཚོགས་པས་ཕྱི་ཚུལ་དུ་དམག་དོན་ཁོ་ནའི་ཆེད་དུ་ཡིན་པ་ལྟར་བོད་ནང་
དམར་ཤོག་ཚོགས་པའི་ཚོགས་མི་བསྡུ་རུབ་བྱེད་ཐུབ་པ་བྱུང་བ་རེད།
དོན་དངོས་ཐོག་རྒྱ་མིའི་དམག་དཔུང་གིས་ཆབ་མདོའི་དམག་འཁྲུག་ནང་བོད་དམག་ཕམ་
པར་བྱས་ཏེ་བོད(རང་སྐྱོང་ལྗོངས)ནང་བཙན་འཛུལ་མ་བྱས་གོང་ནས་ཕྱི་ལོ་༡༩༥༠ ལོའི་ཟླ་༡
ཚེས་༡༨ ཉིན་རྒྱ་ནག་དམར་ཤོག་ཚོགས་པའི་བོད་ཀྱི་ལས་དོན་ཨུ་ཡོན་ལྷན་ཁང་སི་ཁྲོན་ཞིང་
ཆེན་ནང་གསར་འཛུགས་བྱས་ཟིན་ཡོད་པ་དང༌། ཕྱི་ལོ་༡༩༥༡ ལོའི་ཟླ་༩ ཚེས་༩ ཉིན་ལྷ་
སར་སླེབས་པའི“མི་དམངས་བཅིངས་འགྲོལ་དམག་གི་རང་ཚུགས་དཔུང་སྡེའམ། གདོང་སྐྱོད་
རུ་ཁག”དེ་དོན་དངོས་ཐོག་སྤྱིར་བཏང་གི་རྒྱ་མིའི་དམག་དཔུང་ཞིག་མ་རེད། གང་ཡིན་ཞེ་ན།
དེའི་ནང་དྲག་ཆས་སྤྲས་པའི་དམག་མི་བརྒྱ་ཤོག་གཅིག་ལས་མེད་པ་དང༌། མང་ཆེ་བ་རྒྱ་ནག་
དམར་ཤོག་ཚོགས་པའི་ཚོགས་མི་དང་ལས་བྱེད་རེད། ཁོ་ཚོ་ནི་རྒྱ་ནག་གཞུང་གིས་བོད་ནང་
གསང་བའི་སྒོ་ནས་རྒྱ་ནག་དམར་ཤོག་ཚོགས་པའི་བོད་ཀྱི་ལས་དོན་ཨུ་ཡོན་ལྷན་ཁང་གསར་
འཛུགས་བྱེད་པའི་སྲོག་ཤིང་ལྟ་བུ་རེད། རྗེས་ལ་དམག་དཔོན་ཀྲང་གོ་ཧྭ་དང་ཐན་ཀྭན་སན་གྱི་
སྣེ་ཁྲིད་འོག་ཕྱི་ཟླ་༡༠ ཚེས་༢༦ ཉིན་ལྷ་སར་རྒྱ་དམག་འཕར་མ་སླེབས་པ་དང་། ཁོ་ཚོའི་ཁྲོད་
དུའང་རྒྱ་ནག་དམར་ཤོག་ཚོགས་པའི་བོད་ཀྱི་ལས་དོན་ཨུ་ཡོན་ལྷན་ཁང་གི“ལྷོ་ནུབ”དཔུང་སྡེ་
ཞིག་ཡིབ་ནས་སླེབས་ཡོད། ད་དུང་ཕྱི་ཟླ་༡༢ ཚེས་༡ ཉིན་དམག་དཔོན་ཕན་མིང་གི་བཀོད་
འདོམས་འོག“རང་ཚུགས་དཔུང་སྡེ་ཨང་༡༨”ལྷ་སར་སླེབས་ཡོད་ཀྱང༌། དོན་དངོས་ཐོག་རྒྱ་མི་དེ་
ཚོ་ནི་རྫུན་ཆས་སྤྲས་པའི“ནུབ་བྱང”དམར་ཤོག་ཚོགས་པའི་བོད་ཀྱི་ལས་དོན་ཨུ་ཡོན་ལྷན་ཁང་
གི་ཚོགས་མི་ཤ་སྟག་རེད།
བོད(རང་སྐྱོང་ལྗོངས)ནང་སིམ་འཛུལ་བྱས་པའི་དམར་ཤོག་ཚོགས་པའི་མི་ཚོགས་དེ་ཚོ་ཕྱི་
ལོ་༡༩༥༢ ལོའི་ལོ་མགོར་དངོས་སུ་ཟླ་སྒྲིལ་བཏང་སྟེ་དམར་ཤོག་ཚོགས་པའི་བོད་ཀྱི་ལས་དོན་
ཨུ་ཡོན་ལྷན་ཁང་ཆགས་པ་རེད། འོན་ཀྱང༌། རྒྱ་ནག་གཞུང་གིས་བོད(རང་སྐྱོང་ལྗོངས)ནང་ཚོགས་
པ་དེ་དང་དམར་ཤོག་ཚོགས་པ་བཙུགས་ཟིན་པ་ཁྲོན་བོད་གཞུང་ལམ་དང་མཚོ་བོད་གཞུང་ལམ་
གསར་བཟོ་བྱས་ཟིན་རྗེས་ཕྱི་ལོ་༡༩༥༥ ལོའི་ཟླ་༧ ཚེས་༡ ཉིན་མ་གཏོགས་ཡོངས་གྲགས་
གསལ་བསྒྲགས་བྱས་མེད། ཕྱི་ལོ་༡༩༥༥ ལོའི་ཟླ་བ་བདུན་པའི་སྔོན་ལ་བོད་པས་རྒྱ་མི་དང་
འབྲེལ་བ་བྱེད་སྐབས་ཁོ་ཚོས་ཡང་སྙིང་སུ་དང་འབྲེལ་བ་བྱེད་ཀྱི་ཡོད་པའང་གསལ་པོ་ཤེས་ཀྱི་
མེད། གང་ཡིན་ཞེ་ན། རྒྱ་ནག་དམར་ཤོག་ཚོགས་པའི་ཚོགས་མི་མིན་པ་ཚོས་བོད་ཀྱི་ལས་དོན་
ཨུ་ཡོན་ལྷན་ཁང་གི་མིང་ལ“རང་ཚུགས་དཔུང་སྡེ”ཟེར་བ་དང༌། དེ་དམག་དཔུང་གི་སྡེ་ཚན་ཞིག་
ཡིན་ཤག་བྱས་ཡོད།
རྒྱ་མི་དམར་པོ་བོད(རང་སྐྱོང་ལྗོངས)ནང་ཐོག་མར་སླེབས་དུས་དེར་དམར་ཤོག་ཚོགས་
པའི་ཚོགས་མི་གཅིག་ཀྱང་མེད་པ་ནས་ཕྱི་ལོ་༡༩༥༨ ལོའི་ལོ་མཇུག་མཚམས་སུ་རྒྱ་ནག་དམར་
ཤོག་ཚོགས་པས་ཚོགས་མི་༤༡༨༦ བསྡུ་འགོད་བྱས་ཡོད་པའི་ཁྲོད་ནས་༤༨༤ གྲངས་ཉུང་
མི་རིགས་ཀྱི་ཚོགས་མི་ཡིན་པ་དང༌། དམར་ཤོག་ཚོགས་པའི་སྤྱི་ཁྱབ་ཡན་ལག་ལས་ཁུངས་
བཅུ་དྲུག་དང་དམར་ཤོག་ཚོགས་པའི་ས་གནས་ཡན་ལག་ ༢༣༦ གསར་འཛུགས་བྱས་
ཡོད། དམར་ཤོག་ཚོགས་པའི་ལས་ཁུངས་གསར་པ་དེ་ཚོའི་ནང་ཁྱོན་བསྡོམས་ལས་བྱེད་༨༩༦༧
ཡོད་པའི་ཁྲོད་ནས་༢༧༦༧ གྲངས་ཉུང་མི་རིགས་ཀྱི་ལས་བྱེད་རེད། ཕྱི་ལོ་༡༩༥༩ ལོའི་ལོ་
མགོའི་མཚམས་སུ་རྒྱ་ནག་དམར་ཤོག་ཚོགས་པས་བོད(རང་སྐྱོང་ལྗོངས)ནང་དམར་ཤོག་ཚོགས་
པའི་སྒྲིག་འཛུགས་ཀྱི་རྟེན་དང་བརྟེན་པ་བཅས་ཆ་ཚང་བ་གསར་འཛུགས་བྱས་ཟིན་ཡོད་པས་དུས་
སྐབས་འཚམ་པ་ཞིག་དང༌། འོས་འཚམ་གྱི་རྒྱུ་མཚན་ཞིག་བྱུང་ན་ཁོ་ཚོས་བོད་གཞུང་གི་སྒྲིག་
འཛུགས་ཆ་ཚང་མེད་པ་བཟོས་ཏེ་བོད་ལ་དབང་སྒྱུར་བྱེད་རྒྱུར་བསྒུགས་བསྡད་ཡོད།
སྐབས་དེར་བོད་ནང་སྲིད་དབང་གི་སྒྲོམ་གཞི་ཡ་མ་ཟུང་ཞིག་ཡོད་པར་བརྟེན་ལྷ་སའི་འཛིན་
སྐྱོང་ལས་དོན་ཧ་ཅང་རྙོག་འཛིང་ཆེན་པོ་རེད། དེའང་ལྷ་སའི་ནང་ཕན་ཚུན་ཡིད་ཆེས་བྲལ་བའི་
སྲིད་དབང་གི་མ་ལག་གཉིས་དང༌། ཕན་ཚུན་དགྲར་འཛིན་བྱེད་པའི་དམག་དཔུང་གཉིས། བོད་
པའི་དངུལ་ཊམ་དང་རྒྱ་མིའི་དཱ་ཡང་དངུལ་ལོར་གཉིས། དུས་ཚོད་ཀྱི་ཚད་འཛིན་ལམ་ལུགས་ཀྱང་
གཉིས་ཡོད། ལྷ་སར་བཅའ་སྡོད་རྒྱ་མིའི་ལས་བྱེད་ཀྱིས་རང་གི་ཆུ་ཚོད་པེ་ཅིང་གི་དུས་ཚོད་དང་
མཐུན་པར་སྒྲིག་གི་ཡོད་ཀྱང༌། དེ་དང་ལྷ་སའི་དུས་ཚོད་དབར་དུས་ཡུན་ཆུ་ཚོད་གཉིས་ཁྱད་པར་
ཡོད། སྐབས་དེར་རྒྱ་མིས་བོད་ནང་གངས་སེང་གིས་བརྒྱན་པའི་བོད་ཀྱི་དར་ཆ་བཀག་སྡོམ་བྱས་
མེད་པས་བོད་པའི་དམག་སྒར་གྱི་ཐོག་ཀར་དར་ཆ་དེ་རྟག་ཏུ་ལྷབ་ལྷུབ་ཏུ་གཡོ་བཞིན་ཡོད།
ལོ་༡༩༥༢ ལོའི་ཟླ་༤ ཚེས་༦ ཉིན་མའོ་ཙེ་ཏུང་གིས་བོད་ཀྱི་ལས་དོན་ཨུ་ཡོན་ལྷན་ཁང་ལ“མི་
དམངས་ལ་ཕོག་ཐུག་གཏོང་བའི་ལས་ཀ་བཙོག་པ་ཚང་མ་ཁོ་ཚོར་བྱེད་ཆུག”ཅེས་མཛུབ་སྟོན
བྱས་ཡོད་པར་བརྟེན་ཁོ་ཚོའི་བསམ་པར་བདེ་འཇགས་དོ་དམ་གྱི་ལས་ཀ་མི་མང་ལ་ཕོག་ཐུག་
གཏོང་བའི་ལས་ཀ་ཡིན་པར་ངོས་འཛིན་བྱས་ཏེ་ལྷ་སའི་བདེ་འཇགས་དོ་དམ་གྱི་འགན་འཁྲི་བོད་
གཞུང་ལ་རྩིས་སྤྲད་པ་རེད། དེར་བརྟེན། ལས་འགན་དེ་སྒྲུབ་ཐབས་སུ་བོད་གཞུང་གིས་གཞིས་
ཀ་རྩེར་བཅའ་སྡོད་བོད་དམག་ཆ་དང་མདའ་ཤོག་ལྷ་སར་བསྐོངས་ཏེ་ལྷ་སའི་སྐོར་སྲུང་དམག་ལ་
ལས་བྱེད་ཁ་སྣོན་བརྒྱབ་པ་དང༌། ལྷ་སའི་ལམ་མདོ་ཆེ་ཁག་ཏུ་སྐོར་སྲུང་ས་ཚིགས་བཙུགས་པ་
རེད། འོན་ཀྱང་། ལྷ་སའི་ཟམ་ཆེན་ལྟ་བུ་འགྲིམ་འགྲུལ་བརྒྱུད་ལམ་ཆེ་ཁག་ཚང་མར་རྒྱ་དམག
གིས་ལྟ་སྲུང་བྱེད་ཀྱི་ཡོད།
སྨོན་ལམ་ཆེན་མོའི་སྐབས་སུ་ལྷ་ས་གྲོང་ཁྱེར་གྱི་བདེ་འཇགས་དོ་དམ་རྒྱུན་དུ་འབྲས་སྤུངས་
དགོན་པའི་གཟིམ་འགག་གིས་འགན་འཁྱེར་གྱི་ཡོད་ཅིང༌། ཕྱི་ལོ་༡༩༣༨ ལོའི་སྨོན་ལམ་ཆེན་
མོའི་སྐབས་སུ་གཟིམ་འགག་ཚོས་བལ་པོའི་དོན་གཅོད་ཁང་ནང་འཛུལ་ཏེ་བལ་པོའི་ཇག་པ་ཞིག་
འཛིན་བཟུང་བྱས་རྗེས་དབྱུག་པས་བརྡུངས་ཏེ་བསད་པ་རེད། འོན་ཀྱང་། ཕྱི་ལོ་༡༩༥༩ ལོའི་ཟླ་
བ་དང་པོའི་ནང་ཀྲུང་གུང་ཀྲུང་དབྱང་གིས་བོད་ཀྱི་ལས་དོན་ཨུ་ཡོན་ལྷན་ཁང་ལ“སླད་ཕྱིན་བོད་ཀྱི་
ལས་དོན་བྱེད་ཕྱོགས་ཀྱི་མཛུབ་སྟོན”བྱས་པའི་ནང་། “བོད་ལྗོངས་ཀྱི་གནས་ཚུལ་རྙོག་འཛིང་ཆེན་
པོ་ཡིན་པ་གཞིར་བཞག་སྟེ་སླད་ཕྱིན་ལས་དོན་བྱེད་ཕྱོགས་ཀྱི་སྲིད་ཇུས་དང་གལ་ཆེའི་གནད་དོན་
ཐོག་ལས་དོན་ཨུ་ཡོན་ལྷན་ཁང་གིས་ངེས་པར་དུ་སྔར་བཞིན་ཆབ་སྲིད་དབང་ཆ་ཁེར་འཛིན་བྱེད་
པ་དང་། འགོ་ཁྲིད་ཀྱི་དབང་ཆ་གཅིག་བསྡུས་ཀྱི་རྩ་འཛིན་རྒྱུན་སྐྱོང་བྱེད་རྒྱུར་དམིགས་བསལ་དོ་
སྣང་བྱེད་དགོས”པའི་ནན་བཤད་བྱས་ཡོད། རྒྱ་ནག་གཞུང་གི་སྲིད་བྱུས་ལ་འགྱུར་བ་འདི་སོང་
བ་ལ་བརྟེན་ནས་སྨོན་ལམ་ཆེན་མོའི་སྐབས་གཟིམ་འགག་ཚོས་ཁྲིམས་དང་འགལ་མཁན་རྒྱ་མིར་
ཁྲིམས་ཆད་གཅོད་ཆོག་མིན་དཀའ་གནད་ཅིག་ཏུ་གྱུར་པ་རེད། གཟིམ་འགག་ཚོས་རྒྱ་མིའི་འགོ་
ཁྲིད་ལ་གལ་ཏེ་རྒྱ་མིས་ཁྲིམས་འགལ་གྱི་ལས་ཀ་བྱས་ན་ཁོ་ཚོས་ཁྲིམས་ཆད་གཅོད་རྒྱུ་ཡིན་པ་
དང་། ད་དུང་གནས་ཚུལ་དེ་ཚོ་ཚགས་པར་ཐོག་བཀོད་ནས་མི་མང་ལ་ཁྱབ་བསྒྲགས་བྱེད་ཆོག་
པའི་རེ་བ་བཏོན་པ་རེད། འོན་ཀྱང༌། རྒྱ་མིས་བོད་པའི་རེ་བ་དེ་ཁོ་ཚོའི་དབང་ཚད་ལ་ཅོ་འདྲི་བ་
དང་། རྒྱ་མིར་གནོད་པ་སྐྱེལ་བའི“ཇུས་ངན”ཞིག་ལ་ངོས་འཛིན་བྱས་ཏེ་ཁས་ལེན་བྱས་མེད།
ཏཱ་ལའི་བླ་མ་ཕོ་བྲང་པོ་ཏ་ལ་ནས་གཙུག་ལག་ཁང་དུ་ཕེབས་སྟངས་ཐད་བཀའ་ཤག་དང་ཏཱ་
ལའི་བླ་མ་གྲོས་བསྡུར་ཡུན་རིང་གནང་བ་རེད། དེའང་ཏཱ་ལའི་བླ་མས་ཕེབས་བྱམས་ནང་མ་ཡིན་
པར་རླངས་འཁོར་ནང་ཕེབས་འདོད་གནང་ཡང༌། དེར་བཀའ་ཤག་གིས་ཏཱ་ལའི་བླ་མ་སྨོན་ལམ་
ཆེན་མོའི་ཚོགས་མགོན་དུ་ཕེབས་བྱམས་ནང་གདན་འདྲེན་ཞུ་བ་ལོ་བརྒྱ་ཕྲག་ཁ་ཤས་ཀྱི་ལོ་རྒྱུས་
ཡོད་པའི་བོད་པའི་སྲོལ་རྒྱུན་ཡིན་པས་སྔར་སྲོལ་ལྟར་ཕེབས་བྱམས་ནང་ཕེབས་དགོས་པ་ལས་
རླངས་འཁོར་ནང་ཕེབས་མི་རུང་ཞེས་མོས་མཐུན་མ་བྱས། འོན་ཀྱང་། ཕེབས་བྱམས་ནང་གདན་
འདྲེན་ཞུ་སྐབས་སུའང་ཏཱ་ལའི་བླ་མ་རྒྱ་མིའི་མེ་མདའི་ཁ་འོག་ནས་གཙུག་ལག་ཁང་ནང་ཕེབས་
དགོས་པས་ཁོང་གི་སྐུ་ཕྱྭར་ཉེན་ཁ་ཆེན་པོ་ཡོད། དེར་བརྟེན། བོད་དམག་གིས་རྒྱ་མིའི་འགོ་ཁྲིད་ལ་
བར་སྐོར་མཐའི་འཛིང་རགས་ཡོད་པའི་རྒྱ་མིའི་ལས་ཁུངས་ཁག་གི་ཐོག་ཀར་བོད་པའི་སྲུང་དམག་
འཇོག་ཆོག་པའི་བཀའ་འཁྲོལ་ཞུས་ཀྱང༌། རྒྱ་མིས་དེར་ཁས་ལེན་རྩ་བ་ནས་མ་བྱས་པས་ཏཱ་ལའི་
བླ་མའི་སྐུ་ཕྱྭའི་འགན་བཞེས་མཁན་བོད་དམག་དང་དཔོན་རིགས་ཚོར་སྔར་བས་བློ་འཚབ་ཆེ་བ་
བྱུང་བ་རེད།
ཏཱ་ལའི་བླ་མ་སྐུ་འཁོར་དང་བཅས་པ་གཙུག་ལག་ཁང་དུ་ཕེབས་པའི་ལམ་བར་དུ་ཁོང་གི་སྐུ་
ཕྱྭར་ཉེན་ཁ་ཡོད་པའི་གནས་ཚུལ་ཞིག་བྱུང་བ་རེད། དེའང་བོད་དམག་གིས་ཏཱ་ལའི་བླ་མའི་ཞལ་
མཇལ་ཞུ་མཁན་དད་ལྡན་མི་མང་ཁྲོད་ནས་མཚོ་བོད་གཞུང་ལམ་བདག་གཉེར་ཁང་གི་ལྷ་སར་
བཅའ་སྡོད་དོན་གཅོད་ལས་ཁུངས་ཀྱི་རྒྱ་མིའི་དམག་མི་གཉིས་འཛིན་བཟུང་བྱས་པ་དང༌། ཁོ་
གཉིས་ཀྱི་ལུས་ཐོག་ནས་མེ་མདའ་སྦག་སྦག་ཆུང་བ་དང་ལག་འབོམ་ཁ་ཤས་ཐོན་པ་རེད།5 བོད་
པའི་བསམ་པར་རྒྱ་མི་དེ་གཉིས་ཀྱིས་ཏཱ་ལའི་བླ་མ“ལྐོག་གསོད་གཏོང་རྩིས”ཡོད་པའི་དོགས་པ་
བྱུང་ཡང༌། རྒྱ་མིས་དེ་ནི་བོད་པས“ཆེད་དུ་མངགས་ནས་འཁྲུག་རྐྱེན་བསླངས་པ”ཞིག་དང་། “ཛ་
དྲག་གི་གནས་སྟངས་བཟོས་ཏེ་མི་རིགས་མཐུན་སྒྲིལ་གཏོར་བཤིག་གཏོང་ཐབས་ཀྱི་དབྱེན་སྦྱོར་
ཇུས་ངན”ཞིག་རེད་ཅེས་བོད་པར་སྐྱོན་བརྗོད་བྱས་པ་རེད། ཕེབས་བྱམས་ནང་བཞུགས་པའི་ཏཱ་
ལའི་བླ་མས་དེ་དུས་གནས་ཚུལ་དེ་ཚོ་རྩ་བ་ནས་མཁྱེན་རྟོགས་བྱུང་མེད།
གཟབ་ཅིང་རྒྱས་པའི་ཏཱ་ལའི་བླ་མའི་ཆིབས་རགས་མུ་མཐུད་མདུན་དུ་ཕེབས་པ་དང༌། གཡུ་
ཐོག་ཟམ་པ་བརྒལ་ཏེ་བར་སྐོར་ནང་འབྱོར། གཙུག་ལག་ཁང་གི་རྒྱལ་སྒོ་ཆེན་མོའི་སྲུང་བྱར་ཡོད་
པའི་གཟིམ་འགག་ཚོས་དབྱུག་རིང་ལ་བརྟེན་ནས་མི་ཚོགས་ལམ་ཟུར་དུ་བུད་དེ་ལམ་བཤངས།
རང་ལོ་བཅུ་བདུན་ལ་སོན་པའི་ནོར་བུ་གླིང་ཁའི་ལས་བྱ་གསར་པ་ཐུབ་བསྟན་མཁས་བཙུན་
ལོ་དེའི་སྨོན་ལམ་ཆེན་མོའི་བསང་སྣེ་འདྲེན་མཁན་ཡིན་པ་དང༌། ཁོང་གིས་དུ་བ་འཚུབ་འཚུབ་ཀྱི་
བསང་ཕོར་ལག་ཏུ་འཛིན་བཞིན་གཙུག་ལག་ཁང་གི་རྒྱལ་སྒོའི་ཆེན་མོའི་མདུན་དུ་ཏཱ་ལའི་བླ་མའི་
ཆིབས་རགས་ཐོན་རྒྱུར་སྒུག་བཞིན་ཡོད། གྲྭ་པ་ཞིག་གིས་ཏཱ་ལའི་བླ་མ་ཕེབས་བྱམས་ནས་འབབ་
སར་ས་གདན་ཞིག་བཏིང་བ་དང༌། ས་ཕྱོགས་གང་ས་ནས་སླེབས་པའི་དད་ལྡན་མི་ཚོགས་ཀྱིས་
ལུས་ལ་གཟབ་མཆོར་ལེགས་པར་སྤྲས་ཏེ་ཁ་ནས་མ་ཎི་བགྲང་གིན་དང༌། ལག་ཏུ་དྲི་ཞིམ་སྤོས་
དང༌། དཀར་གཙང་གི་ཁ་བཏགས། སྟོན་པའི་སྐུ་བརྙན་སོགས་ཐོགས་བཞིན་གུས་བཀུར་ཆེན་པོས་
ཏཱ་ལའི་བླ་མ་ཕེབས་སྒུག་ཞུ་བཞིན་ཡོད།
ཏཱ་ལའི་བླ་མ་ཕེབས་བྱམས་ནས་བབ་མ་ཐག་གྲྭ་པ་ཁ་ཤས་ཀྱིས་གུས་བཀུར་ཆེན་པོས་ལུས་
སྒུར་སྒུར་བྱེད་བཞིན་ཁོང་གི་གམ་དུ་བཅར་བ་དང༌། དལ་བུར་རྒྱབ་ཤིག་རྒྱག་བཞིན་ཁོང་གི་
ཕེབས་ལམ་ཐོག་ས་གདན་སེར་པོ་ཞིག་གཙུག་ལག་ཁང་གི་རྩེ་ཐོག་ཏུ་ཆགས་པའི་ཏཱ་ལའི་བླ་མའི་
གཟིམ་ཆུང་སྒོ་ཁ་བར་བཏིང་། 
བོད་ས་ཕག་ལོའི་ཟླ་བ་དང་པོའི་ཚེས་བཅུ་གསུམ་སྟེ། ཕྱི་ལོ་༡༩༥༩ ལོའི་ཟླ་༢ ཚེས་༢༡ཉིན་མི་
ཚོགས་སྟོང་ཕྲག་མང་པོའི་མདུན་དུ་ཏཱ་ལའི་བླ་མས་དགེ་བཤེས་ལྷ་རམས་པའི་རྒྱུགས་སྤྲོད་བཞེས་
ཏེ་རྒྱུགས་འཕྲོད་བྱུང་བ་དང༌། ཕྱི་ཉིན་དེར་གཙུག་ལག་ཁང་དུ་གདན་ས་གསུམ་དང༌། ཆོས་བརྒྱུད་
ཁག་གི་སྐུ་ཚབ། ད་དུང་བོད་གཞུང་གི་མཛད་གཙོ་རྣམ་པས་ཁོང་ལ་རྟེན་འབྲེལ་ཞུ་བའི་མཛད་སྒོ་
ཞིག་འཚོགས་པ་རེད།
བོད་ཟླ་དང་པོའི་ཚེས་བཅོ་ལྔ་ཉིན་ཏཱ་ལའི་བླ་མས་འཆར་ཅན་གཙུག་ལག་ཁང་གི་ལྷོ་ངོས་སུ་
ཆགས་པའི་གསུང་ཆོས་ར་བའི་བཞུགས་ཁྲིའི་ཐོག་ནས་མང་ཚོགས་ལ་བཀའ་ཆོས་གནང་གི་ཡོད་
ཅིང༌། ལོ་དེར་དེ་ཉིན་ཕྱི་ཟླ་༢ ཚེས་༢༣ འཁེལ་བ་དང་། དེ་ཉིན་ཞོགས་པ་སྐུ་སྲུང་མདའ་དཔོན་
ཕུན་ཚོགས་བཀྲ་ཤིས་གསུང་ཆོས་ར་བའི་ནང་གཟིགས་ཞིབ་ཏུ་འགྲོ་སྐབས་དེར་སྐྱ་སེར་མི་མང་
གིས་ཡོངས་སུ་ཁེངས་ཡོད། ཁོང་གིས་བློ་འཚབ་དང་བཅས་ཏཱ་ལའི་བླ་མའི་བཞུགས་ཁྲིའི་འགྲམ་
ནས་ཁོར་ཡུག་ལ་ལྟ་ཞིབ་བྱེད་སྐབས་མི་མང་པོས་བསང་ཁུང་ནང་བསང་གཏོང་བཞིན་ཡོད་པ་
དང༌། ཞབས་ཕྱི་ཞིག་གིས་སྡིངས་ཆའི་ཟུར་ཞིག་ཏུ་སྒྲ་སྐྱེད་འཕྲུལ་ཆས་སྒྲིག་བཟོ་བྱེད་བཞིན་ཡོད།
བར་སྐོར་ནང་ཕྱུ་པའི་ཐོག་ཚོན་དོག་རྣམ་པར་བཀྲ་བའི་པང་གདན་བརྒྱབ་པའི་བུད་མེད་དང༌། སྐྲ་
གཞུག་དམར་པོ་བཏགས་པའི་ལྕང་ལོ་སྤྱི་བོའི་རྩེར་སྒོར་སྒོར་དུ་དཀྲིས་པའི་ཁམས་པ། ཆར་རླུང་
དང་ཉི་ཟེར་གྱིས་ངོ་གདོང་ནག་པོར་གྱུར་པའི་འབྲོག་པ། གྲུང་ཤ་དོད་པའི་ཕྲུ་གུ། ངུར་སྨྲིག་གི་ཆོས་
གོས་གྱོན་པའི་གྲྭ་བཙུན་གྱིས་ཁེངས་ཤིང༌། ཁོ་ཚོ་ཆུ་བོའི་རྒྱུན་བཞིན་ཟམ་མི་ཆད་པར་གསུང་ཆོས་
ར་བའི་ཕྱོགས་སུ་ཡོང་བཞིན་ཡོད།
དེ་ཉིན་ཏཱ་ལའི་བླ་མར་བྱེད་སྒོ་ཆེ་ཁག་གཉིས་ཡོད་དེ། དེའང་སྔ་དྲོ་ཁོང་གིས་གསུང་ཆོས་ར་
བའི་ནང་སྐྱེས་རབས་བརྒྱ་རྩའི་བཀའ་ཆོས་གནང་རྒྱུ་དང༌། མུན་རུབ་རྗེས་ཁོང་དང་སེར་མོ་བའི་
དཔོན་རིགས་ཚོ་བར་སྐོར་ནང་བཅོ་ལྔ་མཆོད་པ་མཇལ་བར་ཕེབས་རྒྱུ་རེད།
སྐུ་སྲུང་མདའ་དཔོན་ཕུན་ཚོགས་བཀྲ་ཤིས་ཀྱིས་གསུང་ཆོས་ར་བའི་ཕ་རོལ་གྱི་གྲགས་ཆེ་
བའི་བསམ་ཕོ་གཟིམ་ཤག་དང་སྐྱིད་སྟོད་གཟིམ་ཤག་ལ་ལྟ་དུས་སེམས་ནང་རང་དབང་མེད་
པར་དོགས་མི་བདེ་བའི་ཚོར་བ་ཞིག་སྐྱེས། དེའང་གསུང་ཆོས་ར་བ་ནས་མི་ཊར་བཅུ་གྲངས་ཤིག་
གི་རྒྱང་ཐག་ལས་མེད་པའི་བསམ་ཕོ་གཟིམ་ཤག་དེ་ཏཱ་ལའི་བླ་མ་སྐུ་ཕྲེང་བདུན་པའི་ཁྱིམ་རྒྱུད་
ཀྱི་གཟིམ་ཤག་ཡིན་ཡང༌། ཕྱི་ལོ་༡༩༥༡ ལོར་རྒྱ་མི་ལྷ་སར་སླེབས་རྗེས་བསམ་ཕོའི་ཁྱིམ་རྒྱུད་
ཀྱིས་གཟིམ་ཤག་དེ་ལྷ་སར་བཅའ་སྡོད་རྒྱ་དམག་ལ་བཙོངས་པ་དང༌། རྒྱ་མིས་གཟིམ་ཤག་དེ་བོད་
ལྗོངས་ཚོང་དོན་སྤྱི་ཁྱབ་ཁེ་ལས་ཀྱི་ལས་ཁུངས་སུ་བསྒྱུར་བ་རེད། ཕྱི་ལོ་༡༩༥༨ ལོ་ནས་བཟུང་
རྒྱ་མིས་གཟིམ་ཤག་དེའི་ཐོག་ཀར་བྱེ་སྒྱེའི་འཛིང་རགས་བཟོས་པ་དང་། དྲག་ཆས་སྤྲས་པའི་རྒྱ་
དམག་ལྟ་སྲུང་བྱེད་མཁན་དུ་བཞག་པ་མ་ཟད། ད་དུང་བྱེ་སྒྱེའི་འཛིང་རགས་ནང་ནས་མེ་མདའ་ཁ་
ཐད་ཀར་གཙུག་ལག་ཁང་ལ་སྡིག་བཞིན་ཡོད་པས་བསམ་ཕོ་གཟིམ་ཤག་ལྷ་སའི་མང་ཚོགས་ཀྱི་
མིག་ནང་མཐོང་མི་འདོད་པའི་དངོས་པོ་ཞིག་ཏུ་གྱུར་ཡོད། གསུང་ཆོས་ར་བའི་ནང་གི་མང་ཚོགས་
ཀྱིས་ཐམས་ཅད་རྒྱུན་གཏན་ཡིན་པ་ལྟར་མིག་གི་ལྟ་ཕྱོགས་རྒྱ་མིའི་འཛིང་རགས་ལས་གཡོལ་གང་
ཐུབ་བྱས་ཀྱང་། མི་ཚང་མའི་ངོ་གདོང་ལས་སྦེད་མི་ཐུབ་པའི་སེམས་ཁྲལ་དང་བློ་གཡེང་གི་རྣམ་
འགྱུར་ཞིག་མངོན་པ་དང༌། མི་ཚོགས་ཁྲོད་ཀྱི་སྐྱེས་པ་ཁ་ཤས་ཀྱིས་ཁོང་ཁྲོའི་སྨིན་མ་བསྡུས་ནས་
རྒྱ་མིའི་འཛིང་རགས་ཕྱོགས་ལ་ལྟ་བཞིན་ཡོད།
སྐུ་སྲུང་མདའ་དཔོན་ཕུན་ཚོགས་བཀྲ་ཤིས་ཀྱིས་བར་སྐོར་སྲང་ལམ་ཕ་རོལ་གྱི་ཁང་པའི་སྒེའུ་
ཁུང་ཁ་ཤས་བྱེ་མས་བཀང་པའི་སྒྱེ་མོས་བཀག་ཡོད་པ་དང༌། བྱེ་སྒྱེའི་གསེང་ནས་མེ་མདའི་ཁ་
འབུར་དུ་འཐོན་བཞིན་ཡོད་པས་མ་ཚད། ད་དུང་ཏཱ་ལའི་བླ་མའི་བཞུགས་ཁྲི་ཏག་ཏག་རྒྱ་མིའི་འཛིང་
རགས་དང་ཁ་ཐུག་ཡིན་པ་དོ་སྣང་བྱུང་བ་རེད། སྤྱིར་གསལ་པོར་མཐོང་མི་ཐུབ་ཀྱང་འཛིང་རགས་
ཀྱི་རྒྱབ་ཏུ་རྒྱ་དམག་ཡིབ་ནས་བསྡད་ཡོད་པ་དང༌། ཁོ་ཚོས་མེ་མདའི་རྒྱང་ཤེལ་ནང་ནས་ཏཱ་ལའི་བླ་
མའི་བཞུགས་ཁྲི་གསལ་ཞིང་གསལ་བར་མཐོང་གི་ཡོད་ངེས་རེད། དེ་ལྟར་གསུང་ཆོས་ར་བའི་ནང་
ཏཱ་ལའི་བླ་མའི་སྐུ་ཕྱྭར་ཉེན་ཁ་ཆེན་པོ་ཡོད། ཏཱ་ལའི་བླ་མས་གསུང་ཆོས་གནང་སྐབས་ཡུལ་བྱོལ་དུ་
སླེབས་པའི་ཁམས་པ་དང་ཨ་མདོ་བ། ད་དུང་སྨོན་ལམ་ཆེན་མོར་བཅར་བའི་དད་ལྡན་མི་མང་སྟོང་
ཕྲག་མང་པོ་གཙུག་ལག་ཁང་གི་ཕྱི་ནང་དུ་འཛོམས་ཡོད་པས་གལ་ཏེ་མི་ཚོགས་ཁྲོད་དུ་ཟིང་ཆ་
ལངས་པའམ། ཡང་ན་རྒྱ་དམག་གི་མེ་མདའི་ཁ་ཤོར་ཏེ་འཁྲུག་རྐྱེན་བྱུང་ན་རྒྱ་མིས་བོད་པའི་ཐོག་
ཏུ་གང་བྱུང་མེ་མདའ་རྒྱག་རྒྱུ་ཡིན་པ་དང༌། བོད་མི་མང་ལ་གོད་ཆག་ཆེན་པོ་འབྱུང་རྒྱུ་ཡིན་པ་ཤོད་
མི་དགོས་པ་རེད།
སྐུ་སྲུང་མདའ་དཔོན་གྱིས་གཙུག་ལག་ཁང་ནང་ཕྱིར་ལོག་སྟེ་བཀའ་ཤག་ལ་གསུང་ཆོས་ར་
བའི་ནང་གི་དངོས་ཡོད་གནས་སྟངས་སྙན་སེང་ཞུས། དོན་དངོས་ཐོག་ཁོང་དང༌། བཀའ་ཤག་ལྷན་
རྒྱས། སྤྱི་ཁྱབ་མཁན་པོ། མགྲོན་གཉེར་ཆེ་མོ་སོགས་ཀྱིས་བོད་ཟླ་དང་པོའི་ཚེས་བཅོ་ལྔའི་མཛད་
རིམ་ཁག་མེད་པ་བཟོ་རྒྱུའི་སྐོར་ལ་གྲོས་བསྡུར་ཡུན་རིང་བྱས་ཟིན་ཞིང་། ཏཱ་ལའི་བླ་མ་དང་བཀའ་
ཤག་གིས་མི་མང་ཁྲོད་འཇིགས་དངངས་དང་གོ་འཛོལ་མི་ཡོང་བའི་ཆེད་དུ་མཛད་སྒོ་ཁག་སྔར་
རྒྱུན་ལྟར་གཉེར་དགོས་པའི་འདོད་པ་གནང་ཡང༌། སྐུ་སྲུང་མདའ་དཔོན་དང་མགྲོན་གཉེར་ཆེ་མོ་
སོགས་ཀྱིས་ཉིན་དེའི་མཛད་སྒོ་ཁག་ཏཱ་ལའི་བླ་མའི་སྐུ་ཕྱྭར་ཉེན་ཁ་ཆེ་བས་མེད་པ་བཟོས་ན་བཟང་
བའི་བསམ་ཚུལ་བཏོན་པ་རེད། སྐུ་སྲུང་མདའ་དཔོན་གྱིས་ཏཱ་ལའི་བླ་མ་དང་བཀའ་ཤག་ལ་གསུང་
ཆོས་ར་བའི་གནས་ཚུལ་སྙན་སེང་ཞུས་རྗེས་ཚང་མའི་དགོངས་པར་དེ་ཉིན་གྱི་མཛད་སྒོ་ཁག་དོན་
དམ་དུ་ཉེན་ཁ་ཆེན་པོ་ཡིན་པའི་ཚོར་བ་བྱུང་བ་དང༌། བོད་རྒྱ་སུས་སྔོན་ལ་འཁྲུག་རྐྱེན་བསླངས་
ཀྱང་གང་ལྟར་རྙོག་གྲའམ། ཟིང་ཆ་ལང་རྒྱུ་ཡིན་པས་ཏཱ་ལའི་བླ་མའི་སྐུ་ཕྱྭར་ཉེན་ཁ་འབྱུང་རྒྱུ་ངེས་
པ་རེད། དེར་བརྟེན། བཀའ་ཤག་གིས་འཕྲལ་མ་ཉིད་དུ་ཏཱ་ལའི་བླ་མའི་དེ་ཉིན་གྱི་མཛད་རིམ་ཁག་
ཕྱིར་འཐེན་གནང་བ་རེད།
དེ་མ་ཐག་གསུང་ཆོས་ར་བའི་ནང་གི་མང་ཚོགས་ལ་ཏཱ་ལའི་བླ་མ་གོང་གི་ཉིན་གཉིས་རིང་
མཛད་འཕྲིན་རྒྱས་དྲགས་ཏེ་སྐུ་ཐང་ཆད་འདུག་པས་ཞོགས་པ་གསུང་ཆོས་གནང་རྒྱུ་དང་། དགོང་
མོ་བཅོ་ལྔ་མཆོད་པ་མཇལ་བར་ཕེབས་རྒྱུའི་མཛད་རིམ་ཁག་ཕྱིར་འཐེན་གནང་དགོས་བྱུང་བའི་
གསལ་བསྒྲགས་སྤེལ་བས་མང་ཚོགས་འདྲོག་འགོ་ལངས་ཏེ་ལྡོག་མེད་དུ་ལབ་གླེང་སྣ་ཚོགས་བྱེད་
འགོ་ཚུགས། སྐབས་དེའི་ལྷ་སའི་གནས་སྟངས་གཞིར་བཞག་ན་མང་ཚོགས་ཁྲོད་ཏཱ་ལའི་བླ་མའི་
སྐུ་ཕྱྭར་ཉེན་ཁ་ཡོད་སྟབས་ཁོང་གི་གསུང་ཆོས་ཕྱིར་འཐེན་གནང་བར་དོགས་པ་རང་བཞིན་གྱིས་
ཡོང་རྒྱུ་ངེས་པ་རེད།
ཕྱི་ལོ་༡༩༥༩ ལོའི་མཚམས་སུ་ཐོག་མ་ཉིད་ནས་ཉམས་ཞན་པའི་བོད་རྒྱའི་འབྲེལ་བ་དེ་
མཐའ་གཅིག་ཏུ་རྨེག་མེད་དུ་འགྲོ་ཉེན་ཡོད་པ་དང༌། ཕྱོགས་གཉིས་ཀས་ཕ་རོལ་པོར་ཡིད་ཆེས་
ཏིལ་འབྲུ་ཙམ་ཡང་བྱེད་མི་ཐུབ་པའི་མཚམས་སུ་ཐུག་ཡོད། ཏཱ་ལའི་བླ་མས་གློ་བུར་དུ་གསུང་
ཆོས་ཕྱིར་འཐེན་གནང་བར་བརྟེན་མང་ཚོགས་ཁྲོད་དོགས་པ་རྣམ་རྟོག་ལངས་ཡོད་པ་རྒྱ་མིས་
ཏན་ཏན་ཤེས་ཡོད་ཅིང་། ཉིན་གཉིས་རྗེས་དེ་སྔའི་བོད་ཀྱི་ལས་དོན་ཨུ་ཡོན་ལྷན་ཁང་གི་འཐབ་
ཕྱོགས་གཅིག་གྱུར་གྱི་འགན་འཛིན་ཁྲན་ཅིང་བྷོ་གཙུག་ལག་ཁང་དུ་ཏཱ་ལའི་བླ་མའི་མཇལ་ཁར་
བཅར་ཏེ་ཁོང་གིས་གསུང་ཆོས་ཕྱིར་འཐེན་གནང་དོན་གང་ཡིན་པ་དང༌། འབྲས་སྤུངས་དགོན་
པའི་གཟིམ་འགག་གིས་རྒྱ་མི་ཁྲིམས་འགལ་བྱེད་མཁན་ལ་ཁོ་ཚོས་ཁྲིམས་ཆད་གཅོད་ཆོག་པའི་
རེ་བ་བཏོན་པ། ད་དུང་བོད་པས་རྒྱ་རིགས་ལས་མི་གཉིས་འཛིན་བཟུང་བྱས་པ་སོགས་ལ་སྐྱོན་
འཛུགས་བྱས་པ་རེད། བོད་ཀྱི་ལས་དོན་ཨུ་ཡོན་ལྷན་ཁང་གི་འགོ་ཁྲིད་ཐན་ཀྭན་སན་དང་ཁོང་གི་
ལས་རོགས་ཚོས་ཏཱ་ལའི་བླ་མ་དང་ཁྲན་ཅིང་བྷོ་དབར་བྱུང་བའི་བཀའ་མོལ་གྱི་ཕྱོགས་བསྡོམས་
ཏར་འཕྲིན་ཞིག་པེ་ཅིང་དབུས་གཞུང་ལ་ཕུལ་བ་དང༌། དེའི་ནང་ཁོ་ཚོས“གྲལ་རིམ་འཐབ་རྩོད”ཀྱི་
རྩ་འཛིན་ལ་ཤི་འཐམ་རོ་འཐམ་བྱས་ཏེ་སྐབས་དེའི་ལྷ་སའི་མི་མང་གི་བསམ་ཚུལ་དང་གཞི་
རིམ་མང་ཚོགས་ཁྲོད་རྒྱ་མིར་མི་དགའ་བའི་ཚོར་བ་ཆེན་པོ་ཡོད་པ་སྣང་མེད་དུ་བཏང་སྟེ་བོད་
ནང་གི་རྙོག་གྲ་ཚང་མ“བོད་ལྗོངས་ཀྱི་མཐོ་རིམ་ལོག་སྤྱོད་པའི”མགོ་ཐོག་ཏུ་ཁག་དཀྲི་བྱས་ཡོད།
ཁྲན་ཅིང་བྷོ་ཡི་སྐྱོན་འདོན་ཞུ་གཏུག་ལ་གསན་རྗེས་ཏཱ་ལའི་བླ་མར་བྱ་དཀའ་བྱེད་གཏད་ཆེན་པོ་
བྱུང་ཡང་། ཁོང་གིས་རྒྱ་མི་དང་བོད་པའི་དབར་གདོང་གཏུག་ཆེན་པོ་མི་ཡོང་བའི་ཆེད་དུ་གང
ཐུབ་རྒྱ་མི་དང་འགྲིག་འཇགས་ཡོང་ཐབས་གནང་ཡང༌། རྒྱ་ནག་དམར་ཤོག་ཚོགས་པའི་བོད་
ཀྱི་ལས་དོན་ཨུ་ཡོན་ལྷན་ཁང་གིས་ཏར་འཕྲིན་དེར་“ཏཱ་ལའི་བླ་མ་དང་བཀའ་ཤག་གིས་གནས་
ཚུལ་མང་པོ་གསལ་པོ་ཤེས་ཀྱི་ཡོད་པ་དང༌། གནས་ཚུལ་མ་བྱུང་སྔོན་དང་བྱུང་བའི་རྗེས་ལ་གྲོས་
བསྡུར་བྱས་ཟིན་པ་ཤ་སྟག་རེད། འདིས་ཁོ་ཚོས་སྔོན་ནས་ཇུས་ངན་བཏིང་པ་སྟོན་གྱི་ཡོད”ཅེས་
མཇུག་བསྡོམས་བརྒྱབ་ཡོད།
དེ་ཉིན་ནི་བོད་ས་ཕག་ལོའི་ཟླ་བ་དང་པོའི་ཚེས་ཉེར་ལྔ་དང༌། ཕྱི་ལོ་༡༩༥༩ ལོའི་ཟླ་༣ ཚེས་
༥ རེས་གཟའ་ཕུར་བུ་རེད། དེ་ཉིན་སྨོན་ལམ་ཆེན་མོ་མཇུག་བསྒྲིལ་ཟིན་པ་དང༌། ཏཱ་ལའི་བླ་མ་
གཙུག་ལག་ཁང་ནས་དབྱར་དུས་ཀྱི་ཕོ་བྲང་ནོར་བུ་གླིང་ཁར་ཆིབས་བསྒྱུར་གནང་བའི་ཉིན་མོ་
རེད། གནས་ཆུང་ཆོས་སྐྱོང་ཆེན་མོས་བདམས་པའི་གཟའ་སྐར་དགེ་བའི་ཉིན་དེར་གཙུག་ལག་
ཁང་གི་གསེར་ཟངས་རྒྱ་ཕིབས་ཐོག་ནས་དུང་ཆེན་གྱི་སྒྲ་བསྒྲགས་པ་དང༌། ཆོས་ཀྱི་སྒྲ་དབྱངས་
དང་ལྷན་དུ་ཏཱ་ལའི་བླ་མའི་ཆིབས་རགས་རྒྱས་པ་གཙུག་ལག་ཁང་ནས་ཞལ་གྱེས། གཙུག་ལག་
ཁང་ནས་ནོར་བུ་གླིང་ཁའི་བར་གྱི་ཀི་ལོ་མི་ཊར་བཞི་ཙམ་གྱི་གཞུང་ལམ་གཡས་གཡོན་དུ་ཧ་
ལམ་ལྷ་སའི་གྲོང་མི་ཚང་མ་རུ་བསྒྲིགས་ནས་ཏཱ་ལའི་བླ་མའི་མཇལ་ཁ་ཞུ་བར་སླེབས་ཡོད། འོན་
ཀྱང༌། དེ་དུས་བོད་མི་མང་གིས་དེ་ནི་ཏཱ་ལའི་བླ་མའི་ཆིབས་བསྒྱུར་རྒྱས་པ་མཐའ་མ་དེ་ཡིན་པ་རྩ་
བ་ནས་ཤེས་ཀྱི་མེད།
གཙུག་ལག་ཁང་ནས་ནོར་བུ་གླིང་ཁར་ཆིབས་བསྒྱུར་གནང་སྐབས་ཏཱ་ལའི་བླ་མ་གདན་འདྲེན་
ཞུ་ཕྱོགས་ཐད་མགྲོན་གཉེར་ཆེ་མོ་དང་སྐུ་སྲུང་མདའ་དཔོན་གྱིས་བསམ་གཞིགས་གཟབ་ནན་
གནང་དགོས་བྱུང་ཡོད་ཅིང༌། ཁོང་གཉིས་ཀྱིས་ཏཱ་ལའི་བླ་མའི་སྐུ་ཕྱྭར་དམིགས་ནས་ཆིབས་འཁོར་
ནང་ཆིབས་བསྒྱུར་གནང་ན་ཉེན་ཁ་ཆུང་བའི་བསམ་ཚུལ་ཞུས་ཀྱང༌། ཏཱ་ལའི་བླ་མས་སྲོལ་རྒྱུན་དང་
མ་མཐུན་པར་གློ་བུར་དུ་རླངས་འཁོར་ནང་ཆིབས་བསྒྱུར་གནང་ན་དེས་མི་མང་ཁྲོད་འདྲོག་འགོ་
སློང་ཉེན་ཡོད་པས་ཁོ་གཉིས་ཀྱི་བསམ་ཚུལ་ལ་མོས་མཐུན་གནང་མེད། དེར་བརྟེན། ཏཱ་ལའི་བླ་མ་
སྔར་རྒྱུན་ལྟར་ཕེབས་བྱམས་ནང་ནོར་བུ་གླིང་ཁར་གདན་འདྲེན་ཞུ་རྒྱུར་ཐག་བཅད་པ་རེད། ཏཱ་ལའི་
བླ་མ་སྐུ་འཁོར་དང་བཅས་པའི་ཆིབས་རགས་ལྷ་ལྡན་གཙུག་ལག་ཁང་ནས་བར་སྐོར་བརྒྱུད་གཡུ་
ཐོག་ཟམ་པའི་ཕྱོགས་སུ་བསྐྱོད་པ་དང༌། གསུང་ཆོས་ར་བའི་འགྲམ་དུ་སླེབས་སྐབས་ཉེ་འཁོར་དུ་
འགྲེམས་འཇོག་བྱས་པའི་བོད་དམག་གིས་དོགས་ཟོན་ཆེར་བསྐྱེད་ཀྱིས་མེ་མདའི་ཁ་ཁང་བརྩེགས་
ཀྱི་ཐོག་ཀའི་རྒྱ་དམག་གི་འཛིང་རགས་ལ་གཏད། ལམ་བར་དུ་ཏཱ་ལའི་བླ་མས་ཕེབས་བྱམས་ནང་
ནས་ཐུགས་འཚབ་དང་ཕྱི་རོལ་གྱི་གནས་ཚུལ་དེ་ཚོར་གཟིགས་བཞིན་ཕེབས།
ཏཱ་ལའི་བླ་མའི་ཆིབས་རགས་གྲོང་ཁྱེར་ལྟེ་བའི་ཁུལ་ནས་གྲོང་མཐར་སླེབས་དུས་ཉེན་ཁ་ཅུང་
ཆུང་དུ་སོང་ཡང༌། བོད་ལྗོངས་དམག་ཁུལ་ཁང་བརྒྱུད་དེ་འགྲོ་སྐབས་བོད་པའི་སྐུ་སྲུང་དམག་ཚོ་
དངངས་སྐྲག་ལངས་པ་དང༌། རྒྱ་མིའི་དམག་ཁུལ་ཁང་རྒྱང་ཐག་རིང་པོའི་སར་ཡོད་ཀྱང་ཁོ་ཚོས་མེ་
མདའི་ཁ་དེ་ཕྱོགས་སུ་གཏད་དེ་དོགས་ཟོན་བྱས། མཐའ་མ་ཆིབས་རགས་ཚང་མ་ནོར་བུ་གླིང་ཁའི་
རྒྱལ་སྒོའི་འགྲམ་དུ་འབྱོར་སྐབས་ཚང་མ་བློ་བདེ་བའི་དབུགས་དབྱུང་གཏོང་ཐུབ་པ་བྱུང་བ་རེད།
སྨོན་ལམ་ཆེན་མོ་མཇུག་རྫོགས་པས་ད་ཏཱ་ལའི་བླ་མའི་དགོངས་པ་བོད་རྒྱལ་ཁབ་ཀྱི་ལས་
དོན་ཐོག་འཕོས་ཤིང༌། ཁོང་གིས་འཕྲལ་དུ་ཐུགས་ཐག་གཅོད་དགོས་པའི་གནད་དོན་གཅིག་ནི་ཁོང་
ཉིད་པེ་ཅིང་དུ་རྒྱ་ནག་རྒྱལ་ཡོངས་མི་དམངས་འཐུས་མིའི་ཚོགས་ཆེན་ཐེངས་གཉིས་པར་བཅར་རྒྱུ་
ཡིན་མིན་དེ་རེད། ཏཱ་ལའི་བླ་མས་ཚོགས་ཆེན་དེའི་སྐབས་མའོ་ཙེ་ཏུང་གིས་རྒྱ་ནག་མི་དམངས་སྤྱི་
མཐུན་རྒྱལ་ཁབ་ཀྱི་གཙོ་འཛིན་གྱི་གོ་གནས་ནས་དགོངས་པ་ཞུ་རྩིས་ཡོད་པའི་གནས་ཚུལ་གོ་
ཐོས་བྱུང་ཡོད་པས་ཁོང་གི་དགོངས་པའི་ནང་དེས་བོད་ལ་ཤུགས་རྐྱེན་གང་ཕོག་རྒྱུ་ཡིན་ནམ་སྙམ་
པའི་དགོངས་ཚུལ་ཡོད་པ་དང༌། ཁོང་གིས་ད་དུང་པེ་ཅིང་དུ་ཕེབས་པའི་གོ་སྐབས་དེ་བེད་སྤྱད་
ནས་མའོ་ཙེ་ཏུང་ལ་ཐད་ཀར་བོད་ཆོལ་ཁ་གསུམ་དུ་བྱུང་དང་འབྱུང་བཞིན་པའི་གནས་ཚུལ་ཚང་མ་
སྙན་སེང་ཞུ་འདོད་ཡོད། འོན་ཀྱང༌། སྐབས་དེར་ཚོགས་འདུ་དེའི་ཚེས་ཆ་གཏན་འཁེལ་བྱུང་མེད་
པ་དང༌། ལྷ་སའི་གནས་སྟངས་ཧ་ཅང་ཛ་དྲག་ཡིན་པར་བརྟེན་བོད་གཞུང་བཀའ་ཤག་དང་མི་མང་
གིས་ཁོང་པེ་ཅིང་དུ་ཕེབས་པར་མོས་མཐུན་བྱེད་མིན་ཁོང་གིས་གསལ་པོར་མཁྱེན་གྱི་མེད།
ད་དུང་ཁོང་རྒྱ་མིའི་དམག་ཁུལ་ཁང་དུ་འཁྲབ་སྟོན་གཟིགས་པར་ཕེབས་རྒྱུའི་གནད་དོན་
དེ་ལྷག་ཡོད། དགུ་གཏོར་ཉིན་ཏཱ་ལའི་བླ་མས་དམག་སྤྱི་གཞོན་པ་ཏིང་ཧྲའོ་ཏུང་ལ་དགེ་བཤེས་
ལྷ་རམས་པའི་རྒྱུགས་སྤྲོད་རྗེས་རྒྱ་མིའི་དམག་ཁུལ་ཁང་དུ་རིག་རྩལ་ཚོགས་པའི་འཁྲབ་སྟོན་
གཟིགས་པར་ཕེབས་རྒྱུའི་ཞལ་བཞེས་གནང་ཡོད་ཅིང༌། ཉིན་བཞིའི་གོང་ལ་བོད་ཀྱི་ལས་དོན་ཨུ་
ཡོན་ལྷན་ཁང་འཐབ་ཕྱོགས་གཅིག་གྱུར་པུའུ་ཡི་འགན་འཛིན་གཞོན་པ་ཧེ་ཛུའུ་དབྱིན་དང་སྡེ་
ཚན་འགན་འཛིན་ལིའི་ཛོ་མིན་གཉིས་གཙུག་ལག་ཁང་དུ་ཏཱ་ལའི་བླ་མའི་མཇལ་ཁར་བཅར་ཏེ་
ཁོང་ལ་དགེ་བཤེས་ལྷ་རམས་པའི་རྒྱུགས་སྤྲོད་མཐར་ཕྱིན་བྱུང་བར་འཚམས་འདྲི་ཞུས་པ་དང་
ཆབས་ཅིག་དམག་ཁུལ་ཁང་དུ་ཕེབས་རྒྱུའི་ཚེས་ཆ་གཏན་འཁེལ་ཡོང་བའི་རེ་བ་ཞུས་པ་རེད། ཏཱ་
ལའི་བླ་མས་བོད་ཟླ་གཉིས་པའི་ཚེས་གཅིག །གཉིས། གསུམ་མམ། ཕྱི་ཟླ་གསུམ་པའི་ཚེས་བཅུ།
བཅུ་གཅིག །བཅུ་གཉིས་གང་རུང་ལ་གཏན་འཁེལ་བྱས་ན་འགྲིག །འོན་ཀྱང༌། ཞིབ་ཕྲའི་ཚེས་ཆ་
དང་དུས་ཚོད་སྤྱི་ཁྱབ་མཁན་པོ་དགའ་བྲང་བློ་བཟང་རིག་འཛིན་དང་གྲོས་བསྡུར་བྱེད་དགོས་པའི་
བཀའ་གནང་བ་རེད།
ཏཱ་ལའི་བླ་མའི་ཕེབས་ལམ་རྒྱུད་དུ་བསང་གི་དྲི་ཞིམ་གྱིས་ཁྱབ་པ་དང་མག་མོག་གི་དུ་སྤྲིན་
ཁྲོད་ནས་ནོར་བུ་གླིང་ཁའི་གཞུང་སྒོ་དང༌། དེའི་གཡས་གཡོན་གྱི་རྡོའི་སེང་གེ །ད་དུང་བོད་པའི་
སྲུང་དམག་བཅས་སྨིག་རྒྱུ་བཞིན་རིམ་པས་གསལ་བར་གྱུར། ཆོས་ཀྱི་རོལ་དབྱངས་ཁྲོད་དུ་ཏཱ་
ལའི་བླ་མའི་ཆིབས་རགས་དལ་བུར་བརྗིད་ཆགས་པའི་ནོར་བུ་གླིང་ཁའི་གཞུང་སྒོའི་ནང་འཛུལ་
བ་དང་། གོས་ཆེན་སེར་པོའི་གདུགས་ཆེན་པོ་ཞིག་གིས་སྔོན་བསུས་པའི་ཏཱ་ལའི་བླ་མའི་ཕེབས་
བྱམས་གྱང་སེར་པོ་ཞིག་གིས་མཐའ་བསྐོར་བའི་ནོར་བུ་གླིང་ཁའི་སྒོ་ར་ནང་མའི་ནང་སླེབས་
སྐབས་ལྷན་བཅར་སྐུ་སྲུང་རྟ་དམག་ཚོས་རྟ་ལས་བབ་སྟེ་ལམ་ཟུར་དུ་རུ་བསྒྲིགས་པ་དང་དད་གུས་
ཆེན་པོས་ལུས་སྒུར་སྒུར་བྱས་ཏེ་ཕེབས་བསུ་ཞུས།

༧ ཏཱ་ལའི་བླ་མས་སྐུ་སྲུང་འཁྲིད་མི་ཆོག

༄༅། །ཕྱི་ལོ་༡༩༥༩ ལོའི་ཟླ་༣ ཚེས་༧ རེས་གཟའ་སྤེན་པའི་ཉིན་རྒྱབ་སྤྱི་ཁྱབ་མཁན་
པོ་དགའ་བྲང་བློ་བཟང་རིག་འཛིན་བྲེལ་འཚུབ་ཆེན་པོས་ཏཱ་ལའི་བླ་མའི་ཕོ་བྲང་གསར་པར་རྒྱ་
མིའི་བོད་ལྗོངས་དམག་ཁུལ་ཁང་ནས་སླར་ཡང་ཁ་པར་འབྱོར་ཏེ་ཏཱ་ལའི་བླ་མ་དམག་ཁུལ་ཁང་
དུ་གཟིགས་མོར་ཕེབས་རྒྱུའི་ཚེས་ཆ་གཏན་འཁེལ་ཡོང་བའི་རེ་བ་ཞུས་པའི་གནས་ཚུལ་སྙན་
སེང་ཞུ་བར་བཅར།
དགའ་བྲང་གིས“ཁོ་ཚོ་ཨུ་ཚུགས་ཚ་པོ་ཞེ་དྲགས་འདུག”ཅེས་ཞུས་པ་དང་། རྒྱ་མིས་ཁ་པར་
བཏང་བ་མ་ཟད། ད་དུང་ནོར་བུ་གླིང་ཁར་མི་བཏང་ནས་ཁོང་ལ་གང་མགྱོགས་ཚེས་ཆ་གཏན་
འཁེལ་བྱེད་དགོས་པའི་རེ་བ་ཞུས་ཡོད།
དགེ་བཤེས་ལྷ་རམས་པའི་རྒྱུགས་སྤྲོད་མཐར་ཕྱིན་རྗེས་ཏཱ་ལའི་བླ་མ་རྒྱུན་ལྡན་གྱི་ལས་དོན་
མང་དག་ཅིག་ནང་ཚུད་དེ་རྒྱ་མིའི་དམག་ཁུལ་ཁང་དུ་གཟིགས་མོར་ཕེབས་རྒྱ་རིམ་པས་ཁོང་གི་
མཛད་རིམ་ཐོ་གཞུང་ནང་གཤམ་འོག་ཏུ་ལུས་པ་རེད། སྲོལ་རྒྱུན་ལྟར་ན་དགེ་བཤེས་ལྷ་རམས་
པའི་མཚན་རྟགས་བཞེས་པའི་རྗེས་ལ་ཏཱ་ལའི་བླ་མས་པཎ་ཆེན་རིན་པོ་ཆེའི་གདན་ས་བཀྲ་ཤིས་
ལྷུན་པོར་སྐུ་འགྱེད་རྒྱག་པ་དང་། ད་དུང་མངའ་རིས་གྲྭ་ཚང་དང༌། དྭགས་པོ་གྲྭ་ཚང༌། ཆོས་འཁོར་
རྒྱལ་དགོན་པ་གསུམ་ལ་མཆོད་མཇལ་ཞུ་བར་ཕེབས་དགོས་ཀྱི་ཡོད། མ་ཟད་ཁོང་ཕྱོགས་ཕེབས་
གནང་རྒྱུ་ལས་ཀ་སྟབས་བདེ་ཞིག་རྩ་བ་ནས་མ་རེད། ཏཱ་ལའི་བླ་མའི་མཛད་འཕྲིན་གལ་ཆེ་ཚང་
མ་ཐོག་མར་གནས་ཆུང་ཆོས་སྐྱོང་ཆེན་མོས་རྟགས་རྟེན་འབྲེལ་བཟང་བའི་ཚེས་ཆ་གཏན་འཁེལ་
གནང་བ་དང༌། དེ་ནས་ཞབས་ཕྱི་སུ་དང་སུ་ཏཱ་ལའི་བླ་མའི་ཆིབས་ཞབས་སུ་བཅར་དགོས་པ་ཐག་
གཅོད་པ། དེ་ནས་མགྲོན་གཉེར་ཆེ་མོ་དང༌། བཀའ་ཤག །སྐུ་སྲུང་མདའ་དཔོན་བཅས་ཀྱིས་ཏཱ་ལའི་
བླ་མའི་སྐུ་ཕྱྭ་དང་འབྲེལ་བའི་གནད་དོན་ཐག་གཅོད་བྱེད་དགོས་ཀྱི་ཡོད། དེ་ཚོ་ཚང་མ་ཐག་གཅོད་
འཐུས་ཚང་བྱུང་རྗེས་གཞི་ནས་ཏཱ་ལའི་བླ་མ་ཕྱོགས་ཕེབས་གནང་ཆོག་གི་ཡོད།
ད་ལན་གཅིག་ནས་རྒྱ་མིས་ཨུ་ཚུགས་ཚ་ནན་རྒྱག་གི་ཡོད་པ་དང༌། གཉིས་ནས་དམག་ཁུལ་
ཁང་དུ་འཁྲབ་སྟོན་གཟིགས་མོར་ཕེབས་རྒྱུ་ནི་གནད་དོན་གལ་ཆེན་རིགས་མིན་པར་སོང་ཏཱ་ལའི་
བླ་མས་སྤྱི་ཁྱབ་མཁན་པོཪ་བོད་ཟླ་༢ ཚེས་༡ གམ། ཕྱི་ཟླ་༣ ཚེས་༡༠ ཉིན་ཕེབས་རྒྱུ་ཡིན་
པའི་ལན་སྤྲོད་ཅེས་དང་། ཁོང་གི་སྐུ་བཅར་ཞབས་ཕྱི་དང་སྐུ་སྲུང་སོགས་རྒྱུན་གཏན་གྱི་ལས་དོན་
རྣམས་སྐུ་སྲུང་མདའ་དཔོན་ཕུན་ཚོགས་བཀྲ་ཤིས་དང་གྲོས་བསྡུར་བྱས་ནས་བཀོད་སྒྲིག་བྱོས་
ཞེས་བཀའ་གནང་བ་རེད། ཕྱི་ཉིན་ཏེ། ཕྱི་ཟླ་༣ ཚེས་༨ ཉིན་སྤྱི་ཁྱབ་མཁན་པོ་དགའ་བྲང་བློ་
བཟང་རིག་འཛིན་གྱིས་རྒྱ་མིའི་དམག་ཁུལ་ཁང་ལ་ཞལ་པར་ཕུལ་ཏེ་ཏཱ་ལའི་བླ་མའི་ལྗགས་ལན་
བརྒྱུད་སྤྲོད་གནང་བ་དང༌། ཏཱ་ལའི་བླ་མ་རྒྱ་མིའི་དམག་ཁུལ་ཁང་གི་ཚོགས་ཁང་ནང་འཁྲབ་སྟོན་
གཟིགས་པར་ཕེབས་རྒྱུའི་དུས་ཚེས་ཕྱི་ཟླ་༣ ཚེས་༡༠ ཉིན་གྱི་ལྷ་སའི་ཉིན་རྒྱབ་ཆུ་ཚོད་༡ (པེ་
ཅིང་གི་དུས་ཚོད་ཉིན་རྒྱབ་ཆུ་ཚོད་༣)ལ་ཐག་བཅད་པ་རེད།
རྒྱ་ནག་གཞུང་གི་ཡིག་ཆ་གཉིས་ནང་ཉིན་རྗེས་མ་སྟེ། ཕྱི་ཟླ་༣ ཚེས་༩ ཉིན་རྒྱ་མིའི་འཐབ་
ཕྱོགས་གཅིག་གྱུར་ཚན་པའི་འགོ་གཙོ་ལིའི་ཛོ་མིན་ནོར་བུ་གླིང་ཁར་སོང་བ་དང་ཁོང་གིས་སྤྱི་ཁྱབ་
མཁན་པོ་དགའ་བྲང་ལ་རྒྱ་མིའི་དམག་ཁུལ་ཁང་དུ་ཏཱ་ལའི་བླ་མར་སྣེ་ལེན་ཞུ་སྟངས་དང་། མཛད་སྒོ།
ད་དུང་འཁྲབ་ཚན་གྱི་ནང་དོན་སོགས་གསལ་བའི་འཆར་ཟིན་ཡིག་ཆ་ཞིག་སྤྲད་པ་དང༌། དེར་དགའ་
བྲང་གི་ཆོག་མཆན་ཐོབ་པ་རེད་ཅེས་གསལ་ཡོད། འོན་ཀྱང༌། རྒྱ་ནག་གཞུང་གི་ཡིག་ཆ་དེ་གཉིས་
ནང་ལིའི་ཛོ་མིན་གྱིས་དགའ་བྲང་ལ་སྤྲད་པའི་མཛད་རིམ་འཆར་ཟིན་ནང་རྒྱ་ཕྱོགས་ནས་ཏཱ་ལའི་བླ་
མའི་རྒྱུན་གཏན་གྱི་ཞབས་ཕྱི་ཚོ་མགྲོན་འབོད་བྱས་མེད་པའི་གནས་ཚུལ་བཀོད་མེད། དེ་ནི་ཕྱི་ཟླ་༢
ཚེས་༧ ཉིན་ཏཱ་ལའི་བླ་མ་དང་ཏིང་ཧྲའོ་ཏུང་། ད་དུང་ཀོ་ཤིའི་ལན་གསུམ་བཀའ་མོལ་གནང་སྐབས་
རྒྱ་མིའི་དཔོན་རིགས་དེ་གཉིས་ཀྱིས་ཏཱ་ལའི་བླ་མ་རིག་གཞུང་འཁྲབ་སྟོན་ལ་གདན་ཞུ་བྱས་པ་དེ་
ཏཱ་ལའི་བླ་མ་སྐུ་སྒེར་ལ་ཕུལ་བའི་གདན་ཞུ་ཙམ་ཡིན་སྟབས་རེད། རྒྱུན་སྲོལ་ལྟར་ན། ཏཱ་ལའི་བླ་མ་
བྱེད་སྒོ་དེ་རིགས་ལ་ཞུགས་དུས་ཁོང་གིས་སྐུ་བཅར་ཞབས་ཕྱི་ཁ་ཤས་མཉམ་དུ་འཁྲིད་ཀྱི་ཡོད་ཅིང་།
ཡང་སྙིང་ཞབས་ཕྱི་སུ་དང་སུ་འཁྲིད་དགོས་མིན་རྒྱུན་དུ་མགྲོན་གཉེར་ཆེ་མོ་ཕ་ལྷ་དང་སྤྱི་ཁྱབ་མཁན་
པོས་བཀོད་སྒྲིག་བྱས་རྗེས་ཏཱ་ལའི་བླ་མར་འོས་མིན་ཐག་གཅོད་གནང་རྒྱུར་འབུལ་གྱི་ཡོད། འོན་
ཀྱང༌། ཕྱི་ཟླ་༣ ཚེས་༩ ཉིན་དེར་རྒྱ་མིས་མགྲོན་གཉེར་ཆེ་མོ་དང་སྤྱི་ཁྱབ་མཁན་པོ་མ་བརྒྱུད་
པར་ཐད་ཀར་བོད་གཞུང་གི་རིམ་བཞི་ཡན་གྱི་དཔོན་རིགས་དང་། ཏཱ་ལའི་བླ་མའི་ནང་མི་སྐུ་མཆེད།
ད་དུང་གནད་ཡོད་བླ་ཆེན་ཁག་གཅིག་བཅས་གདན་ཞུ་བྱས་ཏེ་ཁོ་ཚོས་ངེས་པར་དུ་འཁྲབ་སྟོན་ལ་
བཅར་དགོས་པའི་བཀའ་བཏང་བ་རེད། རྒྱ་མིས་ཧོལ་རྒྱུག་ཤོར་བ་ཡིན་ནམ་གང་ལྟར་དེ་དུས་ཁོ་
ཚོས་མགྲོན་འབོད་བྱས་པའི་བོད་གཞུང་གི་ལས་སྣེའི་ཁོངས་སུ་མགྲོན་གཉེར་ཆེ་མོ་ཕ་ལྷ་མེད།
གནད་དོན་དེ་ཧྲིལ་པོའི་ཁྲོད་དུ་རྒྱུན་དུ་མི་ཚང་མས་དོ་སྣང་མ་བྱུང་བའི་གྲུབ་ཆ་ཞིག་ཡོད་པ་
ནི་ད་ལན་གྱི་མགྲོན་འབོད་དེ་བོད་རང་སྐྱོང་ལྗོངས་གྲ་སྒྲིག་ཨུ་ཡོན་ལྷན་ཁང་གིས་མགྲོན་འབོད་
བྱས་པ་ཞིག་མ་ཡིན་པར། བོད་ལྗོངས་དམག་ཁུལ་ཁང་གིས་མགྲོན་འབོད་བྱས་པ་ཞིག་ཡིན་པ་
དང༌། འཁྲབ་སྟོན་བྱེད་ཡུལ་ཡང་དམག་ཁུལ་ཁང་གི་དམག་སྤྱི་ཁང་ནང་རོལ་དུ་རེད། གལ་ཏེ་ལོ་
གསུམ་བཞིའི་སྔོན་དུ་ཏཱ་ལའི་བླ་མ་དམག་ཁུལ་ཁང་གི་དམག་སྤྱི་ཁང་ནང་རིག་རྩལ་འཁྲབ་སྟོན་གྱི་
གཟིགས་མོར་མགྲོན་འབོད་ཞུས་ཏེ་ཁོང་གིས་ཕེབས་རྒྱུའི་ཞལ་བཞེས་གནང་ཡོད་ན་ཕལ་ཆེར་མི་
མང་ཁྲོད་རྒྱུན་ལྡན་ལས་འདས་པའི་དོགས་པ་དང་དངངས་སྐྲག་ཡོང་མི་སྲིད་ཀྱང༌། ཕྱི་ལོ་༡༩༥༩
ལོའི་ཟླ་བ་གསུམ་པའི་མཚམས་སུ་ལྷ་སའི་ནང་ཁམས་དང་ཨ་མདོ་ཁུལ་དུ་ས་གནས་རྒྱ་མིའི་སྲིད་
གཞུང་གིས་བོད་པའི་འགོ་པ་དང་གྲགས་ཅན་བླ་མ་མང་པོ“ཚོགས་འདུ”དང་། “སློབ་སྦྱོང་འཛིན་
གྲྭ༑” “ཐུགས་སྤྲོ”སོགས་ལ་ཁ་གཡར་ཏེ་བཙན་ཁྲིད་བྱས་པའི་གནས་ཚུལ་ས་ཁྱབ་རྡོ་ཁྱབ་ཡིན་པ་
དང༌། ད་དུང་རྒྱ་མིའི་དཔོན་པོ་ཀྲང་ཅིང་ཝུའུ་དང་ཀྲང་གོ་ཧྭ་གཉིས་ཀ་ལྷ་སར་མེད་ཤུལ་དུ་བོད་ཀྱི་
ལས་དོན་ཨུ་ཡོན་ལྷན་ཁང་གི་ཉིན་རེའི་ལས་དོན་ལ་ཐན་ཀྭན་སན་གྱིས་འགན་འཁྱེར་གྱི་ཡོད་པས་
ཁོང་གི་ཀུན་སྤྱོད་ཀྱིས་བོད་པའི་ཞེད་སྣང་དེ་བས་ཚབས་ཆེར་བཏང་བ་རེད། དུས་ཡུན་དེའི་སྐབས་
ཐན་ཀྭན་སན་དོན་དངོས་ཐོག་བོད(རང་སྐྱོང་ལྗོངས)ནང་དབང་ཆ་ཆེ་ཤོས་ཡིན་པ་དང༌། བོད་པའི་
མིག་ནང་ཁོང་ནི་མི་རླུང་ལངས་པོ་དང༌། སྤྱོད་ལམ་རྩུབ་པོ། གནས་ཚུལ་ཆུང་ཙག་ལའང་རླུང་ཆེན་
པོ་ལང་མཁན་ཞིག་རེད།
ཐོག་མར་ཐན་ཀྭན་སན་གྱིས་བོད་པའི་རྒྱལ་གཅེས་བུད་མེད་མཐུན་འབྲེལ་ལྷན་ཚོགས་ཀྱི་
ཚོགས་འདུ་ཞིག་ཐོག“ཉེ་དུས་ལྷ་སར་ཤ་སྦྲང་མང་པོ་འཁོར་གྱི་འདུག །དེ་ནི་ལྷ་སར་ཤ་རུལ་
པ་ཞིག་ཡོད་ཙང་རེད། ཤ་སྦྲང་དེ་ཚོ་མེད་པ་བཟོ་བར་ཐོག་མར་ཤ་རུལ་པ་དེར་ཐག་གཅོད་བྱེད་
དགོས”ཞེས་བཤད་དེ་མི་མང་ལ་གོ་རྒྱུ་ཡོད་པའི་སྡིགས་ར་ཞིག་བསྐུལ་བ་དང༌། སྐད་ཆ་དེ་ལྷ་
སའི་མི་མང་ཁྲོད་གང་སར་ཁྱབ་སྟེ་ཚང་མའི་སེམས་ནང་ཐན་ཀྭན་སན་གྱིས་བཤད་པའི“ཤ་སྦྲང་དེ་
ཚོ་་ཁམས་དང་ཨ་མདོ་ནས་བྲོས་བྱོལ་དུ་སླེབས་པའི་བོད་པར་གོ་དགོས་པ་དང་། “ཤ་རུལ་པ”དེ་
ཏཱ་ལའི་བླ་མར་ཟེར་གྱི་ཡོད་པའི་བསམ་ཚུལ་བྱུང་བ་རེད། ཁོང་གིས“ཐག་གཅོད་བྱེད་དགོས”ཞེས་
བཤད་པའི་སྐད་ཆ་དེའི་གོ་དོན་ཟུར་བལྟས་ལེབ་མཐོང་རེད།
དམག་སྤྱི་ཐན་ཀྭན་སན་གྱིས་རྒྱུན་དུ་མང་ཚོགས་ཀྱི་སེམས་ཚོར་སྣང་མེད་དུ་གཏོང་གི་ཡོད་
པ་དང༌། དེས་ཕྱི་ཟླ་༣ ཚེས་༨ ཉིན་ཏེ། རྒྱལ་སྤྱིའི་བུད་མེད་དུས་ཆེན་ཉིན་བོད་རྒྱའི་དབར་གྱི་ཞེ་
འཁོན་དེ་བས་ཇེ་སྡུག་ཏུ་བཏང་བ་རེད། དེ་ཉིན་ལྷ་སའི་གཞོན་ནུ་དང་བུད་མེད་ལས་དོན་ཨུ་ཡོན་
ལྷན་ཁང་གིས་དགའ་སྟོན་རྟེན་འབྲེལ་གྱི་མཛད་སྒོ་ཞིག་འཚོགས་པ་དང་། ཐན་ཀྭན་སན་གྱིས་ཨུ་
ཡོན་ལྷན་ཁང་དེའི་དྲུང་ཡིག་གི་མིང་ཐོག་ནས་མཛད་སྒོ་གཙོ་སྐྱོང་བྱས་པ་རེད།
སྐབས་དེ་དུས་བོད་ནང་རྒྱ་མིའི་དབང་ཆ་སྲ་བརྟན་དང་གཅིག་བསྡུས་བཟོ་ཐབས་སུ་དམར་
ཤོག་ཚོགས་པའི་རྒྱ་མིའི་དཔོན་རིགས་མང་ཆེ་བར་དུས་གཅིག་ལ་གོ་གནས་མང་པོ་ཡོད་ཀྱང་།
ཞིང་པའི་ལས་འགུལ་སྤེལ་མཁན་གྱི་དམག་མི་ཞིག་ཡིན་པའི་ཐན་ཀྭན་སན་ལྷ་སའི་སྐུ་དྲག་ལྕམ་
དང་སྲས་མོ་ལས་གྲུབ་པའི་ཚོགས་པ་དེའི་འགོ་ཁྲིད་དུ་བཞག་པ་རྩ་བ་ནས་འོས་འཚམ་བྱུང་མེད་
པས་དེ་ཉིན་གྱི་ཚོགས་འདུའི་སྐབས་ཟིང་ཆ་བྱུང་བར་ཧང་སང་དགོས་དོན་གང་ཡང་མེད། དེ་ཉིན་
ཚོགས་རའི་ནང་རྒྱ་མིར་འདོད་བློ་མ་ཁེངས་པའི་ལྷ་སའི་བུད་མེད་མང་པོ་འཛོམས་ཡོད་པ་དང་།
ཐན་ཀྭན་སན་གྱིས་སྡིངས་ཆའི་ཐོག་ནས་ཁུ་ཚུར་གནམ་ལ་འདེགས་བཞིན་སྐད་ཤུགས་ཆེན་པོས་
གལ་ཏེ་ཁམས་པ་ཚོས་མགོ་བཏགས་མ་ཞུས་ན་མི་དམངས་བཅིངས་འགྲོལ་དམག་གིས་དགོན་
སྡེ་ཚང་མ་ཐལ་བའི་རྡུལ་དུ་རློག་པར་ངལ་བ་ཏིལ་འབྲུ་ཙམ་མེད་ཅེས་བཤད། སྡིངས་ཆའི་འོག་གི་
བུད་མེད་ཚོས་ཐན་ཀྭན་སན་གྱི་སྐད་ཆ་དེ་ཐོས་མ་ཐག་ཁོང་ཁྲོ་ཆེན་པོ་ལངས་ཏེ་ཁོང་གི་མཐའ་
བསྐོར་ནས་སྐད་ཤུགས་ཆེན་པོས་ཁ་རྩོད་བརྒྱབ་པ་དང་ཚོགས་ཁང་ནང་ཟིང་ཆས་ཁེངས། བོད་
པའི་བུད་མེད་ཚོས་རྒྱ་སྐད་མི་ཤེས་པ་དང་རྒྱ་མིའི་དམག་དཔོན་ཐན་ཀྭན་སན་གྱིས་བོད་སྐད་མི་
ཤེས་པའི་གནས་སྟངས་འོག་ཕྱོགས་གཉིས་ཀས་རང་རང་གི་སྐད་དུ་ཕན་ཚུན་ཚིག་རྩུབ་བཏབ་
པ་དང༌། དེར་ཡོད་སྐད་སྒྱུར་བ་ཚོས་སྐད་སྒྱུར་བྱེད་དགོས་མིན་མ་ཤེས་པར་ཅི་བྱ་གཏོལ་མེད་
དུ་གྱུར། མཐའ་མཇུག་བོད་པའི་རྒྱལ་གཅེས་གཞོན་ནུ་དང་བུད་མེད་ལས་དོན་ཨུ་ཡོན་ལྷན་ཁང་
གི་འགོ་ཁྲིད་ཡིན་པའི་ཕྲེང་རིང་འཇིགས་མེད་ཀྱི་སྐུ་ཟླ་ཕྲེང་རིང་སྒྲོལ་མས་བུད་མེད་ཚོ་ལྷིང་
འཇགས་བཟོ་ཐུབ་ཙམ་བྱུང་བ་རེད། ཉིན་ཤས་རྗེས་ལྷ་སའི་བུད་མེད་ཆིག་སྟོང་ལྷག་གིས་རྒྱ་མིར་
ངོ་རྒོལ་ཁྲོམ་སྐོར་བྱས་ཏེ་སེམས་ནང་གི་ཁོང་ཁྲོ་ཡོངས་གྲགས་ཐོག་ཕྱིར་བཏོན་པ་རེད།
ཕྱི་ཟླ་༣ ཚེས་༩ ཉིན་གྱི་ཞོགས་པའི་ཆུ་ཚོད་དྲུག་པའི་ཐོག་ཏཱ་ལའི་བླ་མའི་སྐུ་སྲུང་དམག་
གི་སྡོད་བྱ་ཁང་མདུན་དུ་རླངས་འཁོར་ཆུང་རིགས་ཤིག་ཁ་བཀག་པ་དང༌། རྒྱ་དམག་གི་ལས་བྱེད་
གཉིས་ཕྱིར་ཐོན་ཏེ་ཁོ་གཉིས་ཀྱིས་སྐུ་སྲུང་མདའ་དཔོན་ཕུན་ཚོགས་བཀྲ་ཤིས་དང་ཐུག་དགོས་
པའི་རེ་བ་བཏོན་པ་རེད། 
མལ་ལས་ལངས་མ་ཐག་ཡིན་པའི་ཕུན་ཚོགས་བཀྲ་ཤིས་ཀྱི་བསམ་པར་གནས་ཚུལ་ཛ་དྲག་
ཞིག་བྱུང་ཡོད་ངེས་རེད་སྙམ་སྟེ་ཁོ་གཉིས་ནང་དུ་བོས་པས། རྒྱ་མིའི་ལས་བྱེད་དེ་གཉིས་ཀྱིས་ཁོ་
གཉིས་གོང་རིམ་གྱི་བཀའ་ལྟར་སྐུ་སྲུང་མདའ་དཔོན་བོད་ལྗོངས་དམག་ཁུལ་ཁང་དུ་ཕྱི་ཉིན་གྱི་ཏཱ་
ལའི་བླ་མའི་ཆིབས་བསྒྱུར་གནང་སྒོ་དང་འབྲེལ་བའི་གྲ་སྒྲིག་གནང་ཕྱོགས་སྐོར་གྲོས་བསྡུར་བྱེད་
པར་གདན་འདྲེན་ཞུ་བར་བཏང་བྱུང་ཞེས་བཤད། ཕུན་ཚོགས་བཀྲ་ཤིས་ཀྱིས་དེ་དུས་གཞི་ནས་
ཏཱ་ལའི་བླ་མ་ཕྱི་ཟླ་༣ ཚེས་༡༠ ཉིན་རྒྱ་མིའི་དམག་ཁུལ་ཁང་དུ་ཆིབས་བསྒྱུར་གནང་རྒྱུ་ཡིན་པ་
ཤེས་པ་དང༌། ཁོང་གིས་རྒྱ་མི་དེ་གཉིས་ལ་ཏོག་ཙམ་སྒུག་རོགས། མགྱོགས་མྱུར་ཞོགས་ཟས་
བཟས་ཏེ་ཁོ་ཚོ་དང་མཉམ་དུ་ཡོང་ཆོག་ཅེས་བཤད་པར་རྒྱ་མི་དེ་གཉིས་ཀྱིས་རྒྱ་མིའི་དམག་སྤྱིས་
སྐུ་སྲུང་མདའ་དཔོན་བསྒུགས་བསྡད་ཡོད་པས་འཕྲལ་མར་ཐོན་དགོས་པའི་རེ་བ་བཏོན་པ་རེད།
དེར་བརྟེན། ཕུན་ཚོགས་བཀྲ་ཤིས་ཀྱིས་ཁོ་གཉིས་སྔོན་ལ་སོང་དང༌། ཁོང་གིས་ལམ་སེང་རྗེས་
ཟིན་པར་ཁོ་གཉིས་དང་མཉམ་དུ་ཡོང་ཆོག་ཅེས་བཤད་དེ་རྒྱ་མི་དེ་གཉིས་ཕྱིར་བཏང༌། ཁོང་གིས་
ཕོར་པ་ཡར་བླངས་ནས་ཇ་འཐུང་བཞིན་པའི་སྐབས་སུ་རྒྱ་མི་དེ་གཉིས་སླར་ཡང་ནང་དུ་འཛུལ་ཡོང་
བས་ཁོང་གིས་ཕོར་པ་ལྕོག་ཙེའི་སྟེང་དུ་བཞག་ནས་ཁོ་གཉིས་དང་མཉམ་དུ་ཕྱིན། སྐུ་སྲུང་མདའ་
དཔོན་ཕུན་ཚོགས་བཀྲ་ཤིས་རྒྱ་སྐད་བྱང་ཆུབ་པ་ཡིན་པས་ཁོང་ལ་སྐད་སྒྱུར་དགོས་མཁོ་མེད།
ཁོང་རྒྱ་མིའི་དམག་ཁུལ་ཁང་དུ་སླེབས་དུས་དམག་སྤྱི་གཞོན་པ་ཏིང་ཧྲའོ་ཏུང་དང་རུ་དཔོན་ཞིག་ཚ་
གི་ཚི་གི་བྱས་ནས་ཁོང་བསྒུགས་བསྡད་ཡོད།
དེ་དུས་ལྷ་སའི་ནང་བོད་གཞུང་བཀའ་ཤག་དང་རྒྱ་མིའི་དམག་ཁུལ་ཁང་དབར་ཕྱི་ཚུལ་དུ་
འབྲེལ་བ་བཟང་པོ་ཡོད་པའི་རྣམ་པ་ཞིག་ཡོད་ཀྱང༌། རྒྱ་མིའི་དམག་ཁུལ་ཁང་གིས་སྐུ་སྲུང་མདའ་
དཔོན་ཕུན་ཚོགས་བཀྲ་ཤིས་ཁོ་ཚོའི་ལས་ཁུངས་སུ་གདན་ཞུ་བྱེད་སྟངས་ནས་བོད་རྒྱ་ཕྱོགས་
གཉིས་དབར་གྱི་འབྲེལ་བ་ཇེ་སྡུག་ཏུ་འགྲོ་བཞིན་ཡོད་པ་གསལ་པོ་རེད། རྒྱ་མིའི་དམག་མི་སྤྱི་དང་
ལྷག་པར་དུ་དམའ་རིམ་དམག་མི་ཚོ་ལྷ་སར་སྡོད་རིང་ནང་མི་མཉམ་དུ་མེད་པ་དང༌། ཁོ་ཚོས་འཚོ་
བ་མཉམ་དུ་སྐྱེལ་བས་མ་ཚད། ད་དུང་ཉིན་གཅིག་གི་ཆུ་ཚོད་ཉི་ཤུ་རྩ་བཞི་ཚང་མ་རང་གི་ལས་
གནས་ཐོག་སྡོད་ཀྱི་ཡོད་པས་ཁོ་ཚོར་དམག་མིའི་ལས་ཆོད་དང་དུས་ཚོད་ལ་བརྩི་འཇོག་བྱེད་པའི་
གོམས་གཤིས་ཤིག་འཇགས་ཡོད། འོན་ཀྱང༌། ཕྱོགས་གཞན་དེར་བོད་གཞུང་གི་ལས་སྣེ་ཚོས་གོ་
གནས་མཐོ་དམན་གྱི་གུས་སྲོལ་ལ་བརྩི་མཐོང་ཆེན་པོ་བྱེད་པ་དང༌། ཁོ་ཚོར་དུས་ཚོད་ཀྱི་འདུ་ཤེས་
རྒྱ་མི་ལས་ཐ་དད་པ་ཞིག་ཡོད། དེར་བརྟེན། ཕྱོགས་གཉིས་མཉམ་དུ་ལས་ཀ་བྱེད་སྐབས་གདོང་
གཏུག་ཆུང་ཙག་རིགས་ཧ་ཅང་མང་པོ་ཡོང་གི་ཡོད་པ་དང་། མཐའ་མཇུག་ཕན་ཚུན་ཁོང་ཁྲོ་ལངས་
ཏེ་བཟོད་དཀའ་བའི་ཚད་དུ་འཕེལ་གྱི་ཡོད།
སྐུ་སྲུང་མདའ་དཔོན་རྐུབ་སྟེགས་ཐོག་བསྡད་མ་ཐག་རྒྱ་མིའི་རུ་དཔོན་དེས“སང་ཉིན[ཏཱ་ལའི་
བླ་མ]འཁྲབ་སྟོན་ལ་གཟིགས་མོར་ཕེབས་སྐབས་ཁྱོད་ཚོའི་ལུགས་སྲོལ་ལྟར་བྱེད་ཀྱི་མིན། ད་
ལན་ཏཱ་ལའི་བླ་མ་དམག་ཁུལ་ཁང་དུ་ཕེབས་ཀྱི་ཡོད་པས་རང་སྐྱོང་ལྗོངས་ཀྱི་ཚོགས་འདུར་ཕེབས་
པ་ལྟར་ཁྱེད་རང་གིས་དམག་མི་སྐུ་སྲུང་དུ་ཁྲིད་ན་འགྲིག་གི་མ་རེད”ཅེས་ནན་ཏན་གྱིས་བཤད།
ཁོང་མུ་མཐུད་དེ་རྒྱ་དམག་གིས་ཏཱ་ལའི་བླ་མའི་ཆིབས་བསྒྱུར་སྐབས་ཁོང་གི་སྐུ་ཕྱྭའི་ཉེན་སྲུང་
གནད་དོན་ལ་ཞིབ་འཇུག་བྱས་ཟིན་པས་ཏཱ་ལའི་བླ་མས་སྐུ་བཅར་ཞབས་ཕྱི་ཁ་ཤས་མཉམ་དུ་
འཁྲིད་ཆོག་པ་ལས་བོད་དམག་སྐུ་སྲུང་དུ་འཁྲིད་མི་ཆོག་ཅིང་། ཏཱ་ལའི་བླ་མའི་སྐུ་སྲུང་གི་འགན་རྒྱ་
མིར་རྩིས་སྤྲོད་དགོས་ཞེས་དང༌། ད་དུང་བོད་གཞུང་གིས་ཏཱ་ལའི་བླ་མའི་ཕེབས་ལམ་རྒྱུད་དུ་བོད་
དམག་སྲུང་བྱར་འཇོག་མི་ཆོག་ཅིང༌། གལ་ཏེ་དགོས་གལ་བྱུང་ན་ཁོ་ཚོས་རྒྱ་དམག་གཏོང་རྒྱུ་ཡིན་
ཞེས་བཤད་པ་རེད།
རྒྱ་མིའི་སྐད་ཆ་དེར་སྐུ་སྲུང་མདའ་དཔོན་ཕུན་ཚོགས་བཀྲ་ཤིས་ཧང་སང་པ་དང་། ཏཱ་ལའི་བླ་
མས་སྐུ་སྲུང་མ་ཁྲིད་པར་ཆིབས་བསྒྱུར་གནང་རྒྱུར་བོད་མི་མང་གིས་ཁས་ལེན་གཏན་ནས་བྱེད་
ཐབས་མེད། རྒྱ་མིའི་བཀོད་པ་དང་བོད་པའི་གོམས་སྲོལ་འགལ་བ་ཡིན་ཡང་དེའི་སྐོར་མ་བཤད་
པའི་དབང་དུ་བཏང་ནའང༌། སྐབས་དེའི་ཛ་དྲག་གནས་སྟངས་འོག་ཏཱ་ལའི་བླ་མ་སྐུ་རྐྱང་རྒྱ་མིའི
དམག་ཁུལ་ཁང་ནང་ཕེབས་དགོས་པ་བློ་ཡུལ་དུ་ཤོང་དཀའ་བ་རེད། དེར་བརྟེན། ཕུན་ཚོགས་བཀྲ་
ཤིས་དང་རྒྱ་མིའི་དམག་དཔོན་ཚོའི་དབར་རྩོད་གླེང་དྲག་པོ་བྱུང་བ་རེད།
ཕུན་ཚོགས་བཀྲ་ཤིས་ཀྱིས“ལོག་སྤྱོད་ཤོག་ཁག་གི་གཏོར་རྒོལ་ངན་ཇུས་སྔོན་འགོག་ཆེད་
དུ”སྔར་རྒྱུན་ལྟར་ནོར་བུ་གླིང་ཁ་ནས་རྒྱ་མིའི་དམག་ཁུལ་ཁང་བར་གྱི་ཕེབས་ལམ་དུ་བོད་དམག་
སྲུང་ཆར་འཇོག་རྒྱུ་དང་། ཏཱ་ལའི་བླ་མ་དམག་ཁུལ་ཁང་ནང་བཞུགས་རིང་སྐུ་སྲུང་དམག་བཅུ་ཉི་ཤུ་
འཁྲིད་ཆོག་པ་བྱུང་ན་ཡག་པོ་ཡོད་ཅེས་གསུངས།
དེའི་ལན་དུ་རྒྱ་མིའི་མདའ་དཔོན་དེས་གལ་ཏེ་ཏཱ་ལའི་བླ་མའི་ཕེབས་ལམ་དུ་བོད་དམག་གིས་
སྲུང་ཆ་བཀོད་སྒྲིག་བྱེད་རྒྱུ་ཡིན་ན་བོད་དམག་རྒྱ་མིའི་དམག་ཁུལ་ཁང་དང་ཉེ་བའི་རྡོ་ཟམ་ཕན་
ཆད་དུ་མ་གཏོགས་འཇོག་མི་ཆོག །ཟམ་པའི་སྒོ་རྩར་རྒྱ་དམག་གི་སྲུང་བྱ་ཁང་ཡོད་པས་མང་
ཚོགས་དང་བོད་དམག་སུའང་ཟམ་པ་བརྒལ་ནས་ཡོང་ན་འགྲིག་གི་མ་རེད། གལ་ཏེ་ཏཱ་ལའི་བླ་
མས་ངེས་པར་དུ་སྐུ་སྲུང་མཉམ་དུ་འཁྲིད་དགོས་ན་མི་གཉིས་གསུམ་ལས་མང་བ་འཁྲིད་མི་ཆོག་
ཅིང༌། སྐུ་སྲུང་དེ་ཚོས་གོ་མཚོན་གང་ཡང་འཁྱེར་ཆོག་གི་མ་རེད་ཅེས་ནན་ཏན་གྱིས་བཤད།
སྐུ་སྲུང་མདའ་དཔོན་ཕུན་ཚོགས་བཀྲ་ཤིས་ཀྱིས་ཏཱ་ལའི་བླ་མའི་ཆིབས་བསྒྱུར་རྒྱ་མིའི་
འདོད་པ་ལྟར་བཀོད་སྒྲིག་བྱས་ན་མང་ཚོགས་བློ་བདེ་པོ་རྩ་བ་ནས་ཡོང་གི་མ་རེད། ལར་ནས་
ལམ་བར་དུ་ཏཱ་ལའི་བླ་མར་སྐུ་སྲུང་མེད་ན“ལོག་སྤྱོད་ཤོག་ཁག་གིས་རྙོག་གྲ་བཟོ་སྲིད་པ”རེད་
ཅེས་དང༌། གལ་ཏེ་ཏཱ་ལའི་བླ་མས་སྐུ་སྲུང་མི་གྲངས་བཅུ་ཉི་ཤུ་ཙམ་ཁྲིད་པ་ཡིན་ནའང་ཁོ་ཚོས་
རྒྱ་མིར་བྱ་དཀའ་བྱེད་གཏད་གང་ཡང་བཟོ་གི་མ་རེད་ཅེས་ཡང་ནས་བསྐྱར་དུ་ནན་བཤད་གནང༌།
ཁོང་གི་བཀའ་མོལ་གྱི་གོ་བ་ནི་གལ་ཏེ་དམག་ཁུལ་ཁང་ནང་འཁྲུག་འཛིང་བྱུང་བའི་དབང་དུ་བཏང་
ནའང་བོད་པའི་སྐུ་སྲུང་ཉི་ཤུ་ཙམ་རྒྱ་དམག་ཁྲོད་མང་སྣེ་ཉུང་གིས་མི་བརྟན་པ་ཆགས་རྒྱུ་ཡིན་
པའི་དོན་རེད།
དོན་དངོས་ཐོག་ཏཱ་ལའི་བླ་མ་སྐུ་ཕྲེང་བཅུ་གསུམ་པས་ཕྱི་ལོ་༡༩༡༧ ལོར་གསར་འཛུགས་
གནང་བའི་སྐུ་སྲུང་མདའ་ཤོག་དེ་མཛད་སྒོའི་སྐབས་ཀྱི་གཟབ་སྦྲེང་རུ་ཁག་ཙམ་ཡིན་པ་ལས་དེར་
དངོས་གཞིའི་དམག་རྒྱག་ནུས་པ་མེད། སྤྱིར་བོད་ནང་སྤྱི་ཚོགས་ཀྱི་འགལ་ཟླ་དང་ཁྲིམས་འགལ་
གྱི་གནས་ཚུལ་ཡོད་ཀྱང༌། མང་ཚོགས་ཁྲོད་མངོན་གསལ་དོད་པོས་ཏཱ་ལའི་བླ་མར་འཚེ་བ་བྱེད་པ་
ཧ་ལམ་ཡོང་མི་སྲིད་པའི་གནས་ཚུལ་རེད། སྔར་ནས་ད་བར་ཏཱ་ལའི་བླ་མའི་ཆིབས་བབསྒྱུར་ནི་དད་
ལྡན་སྟོང་ཕྲག་མང་པོར་འཚང་ག་ཤིག་ཤིག་ངང་ཁོང་ལ་ཕེབས་བསུ་ཞུ་བའི་དུས་བཟང་རྔམ་བརྗིད་
ལྡན་པ་ཞིག་ཡིན་པ་ལས་དེ་གོ་སྐབས་སུ་བེད་སྤྱད་དེ་ཁོང་ལ་གནོད་འཚེ་གཏོང་མཁན་རྩ་བ་ནས་
བྱུང་མྱོང་མེད་ལ། ཏཱ་ལའི་བླ་མའི་སྐུ་སྲུང་དམག་གིས་ཀྱང་ཏཱ་ལའི་བླ་མའི་ཆིབས་བསྒྱུར་སྐབས་གོ་
མཚོན་དངོས་སུ་བེད་སྤྱོད་གཏོང་དགོས་བྱུང་མྱོང་མེད། དེར་བརྟེན། བོད་མི་མང་གི་མཐོང་སྣང་
ལ་ཏཱ་ལའི་བླ་མ་དང་ལྷན་དུ་སྐུ་སྲུང་དམག་འཁྲིད་མི་བཅུག་པར་ཁོང་སྐུ་རྐྱང་རྒྱ་མིའི་དམག་ཁུལ་
ཁང་དུ་ཕེབས་བཅུག་ན་ཉེན་ཁ་ཆེན་པོ་ཡིན་པས་མ་ཟད། ད་དུང་དེ་ནི་བོད་པའི་གོམས་སྲོལ་དང་
གུས་སྲོལ་ལ་བརྩི་འཇོག་མ་བྱས་པ་ཞིག་དང་ཏཱ་ལའི་བླ་མར་མཐོང་ཆུང་བརྙས་བཅོས་བྱས་པ་ཞིག་
རེད། རྒྱ་མིའི་བྱེད་སྟངས་དེར་བོད་མི་མང་གིས་བསམ་ཤེས་དང་ཁས་ལེན་རྩ་བ་ནས་བྱེད་ཐབས་
མེད། གལ་ཏེ་བོད་པའི་རིག་གཞུང་དང་བོད་ཀྱི་ལོ་རྒྱུས་ལ་ཤེས་རྟོགས་དང་རྒྱུས་མངའ་ཏོག་་ཙམ་
ཡོད་ན་གནད་འགག་འདི་ཤེས་དཀའ་བ་གང་ཡང་མ་རེད་ཀྱང༌། རྒྱ་མིའི་དམག་དཔོན་དེ་ཚོས་བོད་
པའི་རིག་གཞུང་དང་ལོ་རྒྱུས་ཤེས་འདོད་བྱས་མེད་ལ་དེ་ཚོར་སྟུན་ཐབས་དེ་བས་ཀྱང་བྱས་མེད།
ཏཱ་ལའི་བླ་མའི་སྐུ་སྲུང་དམག་གི་དཔུང་སྡེ་དེ་ཁོང་གི་དབང་ཚད་དང་ཆེ་མཐོང་གི་མཚོན་བྱེད་ཙམ་
ལས་གཞན་གང་ཡང་མིན་ཡང་། རྒྱ་མིའི་འགོ་ཁྲིད་ཚོས་དེར་བརྩི་འཇོག་བྱས་མེད།
དེ་ནས་རྒྱ་མིའི་དམག་སྤྱི་གཞོན་པ་ཏིང་ཧྲའོ་ཏུང་གིས་ཕུན་ཚོགས་བཀྲ་ཤིས་ལ་རྒྱ་མིའི་
དམག་ཁུལ་ཁང་ནི་དམག་དོན་གྱི་གནད་ཆེའི་ས་ཆ་ཡིན་པས་མི་གང་བྱུང་ཡོང་ན་འགྲིག་གི་མ་
རེད། ཏཱ་ལའི་བླ་མ་དམག་ཁུལ་ཁང་ན་སླེབས་རྗེས་ཁོང་གི་སྐུ་ཕྱྭའི་འགན་རྒྱ་དམག་གིས་འཁྱེར་གྱི་
ཡིན། གནས་ཚུལ་གང་ཡང་ཡོང་གི་མ་རེད་ཅེས་ཐག་ཆོད་པོས་བཤད་པ་དང༌། ཁོང་གིས་མུ་མཐུད་
དེ་མང་ཚོགས་ཀྱིས་འདི་ལ་འདོད་པ་མ་ཁེངས་པ་བྱེད་ཀྱི་མ་རེད། གལ་སྲིད་གནས་ཚུལ་བྱུང་བའི་
དབང་དུ་བཏང་ཡང“ལོག་སྤྱོད་ཤོག་ཁག་གི་འཁྲུག་སློང་གནས་ཚུལ་རེ་གཉིས”ལས་ལྷག་པ་གང་
ཡང་ཡོང་གི་མ་རེད་ཅེས་བཤད། དེ་རྗེས་ཏིང་ཧྲའོ་ཏུང་གིས་ཕུན་ཚོགས་བཀྲ་ཤིས་ལ་ཁོ་ཚོས་
བཀའ་བློན་རྣམ་པའང་དམག་ཁུལ་ཁང་དུ་མགྲོན་འབོད་བྱས་ཡོད་ཅིང༌། ཁོ་ཚོ་མི་རེས་ཞབས་ཕྱི་
གཅིག་རེ་འཁྲིད་ཆོག་ཀྱང་། ཚང་མས་ལུས་ལ་གོ་མཚོན་གཅིག་ཀྱང་འཁྱེར་མི་ཆོག་པའི་ལན་སྤྲད་
པ་ཡིན་ཞེས་བཤད་རྗེས་གནས་ཚུལ་ཐག་བཅད་ཟིན་པར་ངོས་འཛིན་བྱས་ཏེ་རྐུབ་སྟེགས་ལས་
ལངས་ཏེ་ཁོང་རྒྱ་མིས་ཏཱ་ལའི་བླ་མའི་ངལ་གསོ་ཁང་དུ་གྲ་སྒྲིག་བྱས་པའི་ཁང་པ་ཞིག་ནང་ལྟ་ཞིབ་
བྱེད་པར་ཁྲིད།
རྒྱ་མིའི་ལས་བྱེད་ཅིག་གིས་སྣེ་ཤན་བྱས་ཏེ་ཕུན་ཚོགས་བཀྲ་ཤིས་ཁང་པ་དེའི་ནང་ཁྲིད་པ་
དང་། དེའི་སྒོ་ཕྱེ་སྐབས་ཁོང་གིས་དེའི་ནང་ཅ་ལག་སྣ་ཚོགས་ཟང་ཟིང་དུ་བཞག་ཡོད་པ་གཟིགས་
པ་རེད། ཏཱ་ལའི་བླ་མ་འཁྲབ་སྟོན་གཟིགས་མོར་ཕེབས་རྒྱུའི་ཐད་རྒྱ་མིའི་དམག་ཁུལ་ཁང་གིས་གྲ་
སྒྲིག་གང་ཡང་བྱས་མེད་པ་གསལ་པོ་ཡིན་པ་དང༌། རྒྱ་མིའི་བྱེད་བབས་ཚང་མ་བརྗོད་དཀའ་ལ།
ཁྱད་མཚར་དུ་ཚོར་ཏེ་ཕུན་ཚོགས་བཀྲ་ཤིས་བློ་རྩ་བ་ནས་མི་བདེ་བར་གྱུར།
གལ་ཏེ་རྒྱ་མིས་ཐག་བཅད་པ་ལྟར་བྱས་ན་ཏཱ་ལའི་བླ་མ་ཕྱི་ཉིན་དམག་ཁུལ་ཁང་དུ་ཆིབས་
བསྒྱུར་གནང་སྐབས་ཕེབས་ལུགས་རྣམ་པ་གཉིས་རང་ལས་མེད་དེ། གཅིག་ནི་ནོར་བུ་གླིང་ཁ་
ནས་དམག་ཁུལ་ཁང་བར་གྱི་ལམ་བར་དུ་རྒྱ་མིའི་སྲུང་དམག་འཇོག་རྒྱུ་དང༌། ཁོ་ཚོས་ད་དུང་
རླངས་འཁོར་བཏང་སྟེ་ཏཱ་ལའི་བླ་མ་ནོར་བུ་གླིང་ཁ་ནས་དམག་ཁུལ་ཁང་དུ་གདན་འདྲེན་ཞུ་རྒྱུ་རེད།
ཕེབས་ལུགས་གཉིས་པ་ནི་ཏཱ་ལའི་བླ་མའི་ཕེབས་ལམ་དུ་བོད་དམག་གིས་སྲུང་ཆ་འགྲེམས་འཇོག་
བྱེད་རྒྱུ་དང༌། བོད་དམག་གིས་ཏཱ་ལའི་བླ་མ་རྒྱ་མིའི་དམག་ཁུལ་ཁང་མདུན་གྱི་རྡོ་ཟམ་བར་ཕེབས་
སྐྱེལ་ཞུས་རྗེས་ཏཱ་ལའི་བླ་མས་དྲག་ཆས་མ་སྤྲས་པའི་སྐུ་སྲུང་ངམ། ཞབས་ཕྱི་ཁ་ཤས་ཁྲིད་དེ་རྡོ་
ཟམ་བརྒྱུད་རྒྱ་མིའི་དམག་ཁུལ་ཁང་ནང་ཕེབས་རྒྱུ་རེད། བོད་མི་མང་གིས་གྲོས་འཆར་དེ་གཉིས་
ཀར་མོས་མཐུན་བྱེད་མི་སྲིད་པ་ཕུན་ཚོགས་བཀྲ་ཤིས་ཀྱིས་གསལ་པོར་ཤེས་ཀྱི་ཡོད་པས་ཁོང་
སེམས་པ་རབ་ཏུ་འཁྲུགས་ཏེ་ནོར་བུ་གླིང་ཁར་ཕྱིར་ལོག་བྱས།
དུས་ཕྱིས་སུ་བྲིས་པའི་སྐབས་དེའི་བོད་ཀྱི་སྲིད་བྱུས་གཏན་འབེབས་བྱེད་མཁན་གཙོ་བོ་
ཁག་གི་དྲན་ཐོའི་ནང་ཏཱ་ལའི་བླ་མས་མཉམ་དུ་སྐུ་སྲུང་འཁྲིད་མི་ཆོག་ཅེས་པའི་གནས་ཚུལ་དེ་
མི་ཚང་མ་ཧ་ལས་དགོས་པ་བྱུང་བ་དང་། དེ་ལྷ་སའི་དོན་རྐྱེན་གྱི་རྒྱུ་རྐྱེན་གཙོ་བོར་གྱུར་ལུགས་
བཀོད་ཡོད། དེར་བརྟེན། རྒྱ་མིས་ཏཱ་ལའི་བླ་མ་དང་ལྷན་དུ་སྐུ་སྲུང་འཁྲིད་མ་བཅུག་པ་དང་འབྲེལ་
བའི་ཞིབ་ཕྲའི་དོན་དངོས་གཏན་འབེབས་བྱེད་རྒྱུ་གལ་ཆེན་པོ་རེད། དེའང་བོད་པའི་ཡིག་ཆ་ཁག་
ནང་རྒྱ་མིའི་བཀག་རྒྱ་དེ་གནད་དོན་གཙོ་བོར་བཞག་ནས་གླེངས་ཡོད་པ་དང༌། རྒྱ་མི་དམར་པོའི་
ཡིག་ཆ་ཁག་ནང་བཀག་རྒྱ་དེ་མངོན་ཆུང་དུ་མ་གཏོགས་གླེངས་མེད་པས་དེ་ཧང་སང་དགོས་པ་
གང་ཡང་མ་རེད།
བོད་ཡིག་གི་ལྟེ་བའི་ཡིག་ཆ་མང་པོའི་ནང་རྒྱ་དམག་གི་བཀོད་ཁྱབ་དེའི་ཤུགས་རྐྱེན་ཐོག་ནན་
བཤད་བྱས་ཡོད་དེ། ཡིག་ཆ་གཅིག་ནི་འབྲེལ་ཡོད་གནས་ཚུལ་དེ་དང་ཐད་ཀར་འབྲེལ་བ་ཡོད་པའི་
མི་སྣ་གཙོ་བོ། ཏཱ་ལའི་བླ་མའི་མགྲོན་གཉེར་ཆེ་མོ་ཕ་ལྷའི་མི་ཚེའི་ལོ་རྒྱུས་ཡིན་པ་དང་། གཉིས་པ་
དེ་སྐབས་དེའི་ཏཱ་ལའི་བླ་མའི་སྐུ་སྒེར་དྲུང་ཡིག་མཁན་ཆུང་རྟ་ར་བའི་“མི་ཚེའི་ལོ་རྒྱུས་རེད། ཁོ་
གཉིས་ཀྱི་མི་ཚེའི་ལོ་རྒྱུས་དྷརྨ་ཤཱ་ལཱའི་བོད་ཀྱི་དཔེ་མཛོད་ཁང་གི་ཁྱབ་ཆེ་བའི་ངག་རྒྱུན་ལོ་རྒྱུས་
དེབ་ཕྲེང་གི་ཁོངས་སུ་ཐོན་ཡོད་པ་དང༌། རིན་ཐང་བྲལ་བའི་བོད་ཡིག་ཡིག་ཆ་གཞན་ཞིག་ནི་སྐུ་
སྲུང་མདའ་དཔོན་ཕུན་ཚོགས་བཀྲ་ཤིས་ཀྱི་ཞིབ་ཅིང་རྒྱས་པའི་སྐུ་ཚེའི་ལོ་རྒྱུས། མི་ཚེའི་བྱུང་བ་
བརྗོད་པ་རེད། དེབ་འདིའང་དྷརྨ་ཤཱ་ལའི་བོད་ཀྱི་དཔེ་མཛོད་ཁང་གིས་པར་སྐྲུན་ཞུས་ཡོད་ཅིང༌།
དེའི་ནང་སྐུ་སྲུང་མདའ་དཔོན་གྱིས་ཕྱི་ལོ་༡༩༥༩ ལོའི་ལྷ་སའི་དོན་རྐྱེན་གྱི་འབྱུང་རྐྱེན་དང་། ཏཱ་
ལའི་བླ་མས་བྲོས་བྱོལ་དུ་ཕེབས་རྒྱུའི་ཐུགས་ཐག་བཅད་དོན་གང་ཡིན་པ། ཏཱ་ལའི་བླ་མ་བྲོས་བྱོལ་
དུ་ཕེབས་སྐབས་གནས་སྟངས་ཅི་འདྲ་ཡིན་པ་སོགས་ཐོག་དྲན་གསོ་ཞིབ་ཅིང་རྒྱས་པ་གནང་ཡོད།
ཕྱི་ལོ་༡༩༩༥ ལོར་བོད་རང་སྐྱོང་ལྗོངས་སྲིད་གྲོས་རིག་གནས་ལོ་རྒྱུས་དཔྱད་གཞི་ཞིབ་
འཇུག་ཨུ་ཡོན་ལྷན་ཁང་གིས་པར་སྐྲུན་བྱས་པའི་བོད་ཀྱི་རིག་གནས་ལོ་རྒྱུས་དཔྱད་གཞིའི་རྒྱུ་ཆ་
བདམས་བསྒྲིགས། འདོན་ཐེངས་༡༧ ནང་ཏཱ་ལའི་བླ་མའི་སྐུ་སྲུང་དམག་སྒར་གྱི་རུ་དཔོན་ཟུར་
པ་སྲེག་ཤིང་བློ་བཟང་དོན་གྲུབ་ཀྱི་ཕྱིར་དྲན་རྩོམ་ཡིག་ཅིག་བཀོད་ཡོད། སྲེག་ཤིང་གིས་ཕུན་
ཚོགས་བཀྲ་ཤིས་ཀྱི་བརྗོད་བབས་དང་མཐུན་པར་རྩོམ་ཡིག་དེའི་ནང་ཕྱི་ཟླ་༣ ཚེས་༩ ཉིན་སྐུ་
སྲུང་མདའ་དཔོན་གྱིས་ཁོང་ལ“ནོར་བུ་གླིང་ཁའི་རྒྱལ་སྒོའི་ཕྱི་རོལ་གྱི་གཞུང་ལམ་གཡས་གཡོན་
དུ་རྒྱུན་གཏན་ལྟར”དྲག་ཆས་སྤྲས་པའི་སྲུང་དམག་༡༠༠ འགྲེམས་འཇོག་བྱེད་དགོས་པའི་བཀའ་
བཏང་བ་དང༌། ད་དུང་རྒྱ་མིའི་དམག་ཁུལ་ཁང་གིས་ཏཱ་ལའི་བླ་མ་དང་ལྷན་དུ་ཁོང་གི་སྐུ་བཅར་སྲུང་
དམག་རྒྱ་མིའི་དམག་ཁུལ་ཁང་ནང་འགྲོ་མི་ཆོག་པ་དང༌། སྐུ་བཅར་ཞབས་ཕྱི་ཁ་ཤས་ཤིག་ཏཱ་ལའི་
བླ་མ་དང་ལྷན་དུ་འགྲོ་ཆོག་ཀྱང༌། ཁོ་ཚོས་ལུས་ལ་མཚོན་ཆ་འཁྱེར་མི་ཆོག་པའི་བཀག་རྒྱ་བཟོས་
པའི་སྐོར་གསུངས་བྱུང་ཞེས་བཀོད་ཡོད། སྲེག་ཤིང་བློ་བཟང་དོན་གྲུབ་ཀྱི་ཕྱིར་དྲན་རྩོམ་ཡིག་
དེ་རྒྱ་མིས་ཏཱ་ལའི་བླ་མས་མཉམ་དུ་སྐུ་སྲུང་འཁྲིད་མི་ཆོག་པའི་བཀག་རྒྱ་བཟོས་པའི་དཔང་རྟགས་
ནུས་པ་ལྡན་པ་ཞིག་རེད།
དེ་ལྟར་ཡང༌། རྒྱ་ནག་གཞུང་གི་ཡོངས་གྲགས་ཡིག་ཆ་“དང་ནང་ཁུལ་དཔྱད་གཞིའི་
ཡིག་ཆ་”ཁག་ནང་རྩོད་གཞི་ཅན་གྱི་གནད་དོན་དེའི་སྐོར་གཡོལ་ཐབས་བྱས་ཡོད་པ་དང༌། ཕྱི་ཟླ་
༣ ཚེས་༩ ཉིན་རྒྱ་མིའི་དམག་སྤྱི་གཞོན་པ་ཏིང་ཧྲའོ་ཏུང་དང་སྐུ་སྲུང་མདའ་དཔོན་ཕུན་ཚོགས་
བཀྲ་ཤིས་ཐུག་ནས་ཏཱ་ལའི་བླ་མའི་ཆིབས་བསྒྱུར་སྐོར་ལ་འཆར་གཞི་བཏིང་བའི་སྐོར་ཟུར་ཙམ་མ་
གཏོགས་གླེངས་མེད། འོན་ཀྱང་། དེ་ཚོའི་ནང་རྒྱ་མིའི་དམག་དཔོན་དང་སྐུ་སྲུང་མདའ་དཔོན་ཐུག་
འཕྲད་བྱས་མེད་ཅེས་དངོས་སུ་བཤད་མེད། ཡིག་ཆ་དེ་ཚོ་དང་མངོན་གསལ་དོད་པོས་ཐ་དད་ཡིན་
པའི་རྩོམ་ཡིག་གཅིག་ནི་བོད་གཞུང་གི་བཀའ་བློན་ཟུར་པ་ང་ཕོད་ཀྱིས་བོད་པའི་རྩོད་པར་དགག་
པ་རྒྱག་ཆེད་བྲིས་པའི་ཕྱིར་དྲན་རྩོམ་ཡིག་དེ་རེད། དེའི་ནང་ང་ཕོད་ཀྱིས་འདི་ལྟར་བྲིས་ཡོད་དེ།
ཕྱི་རྒྱལ་གྱི་བོད་རིགས་སྤུན་ཟླ་ཁ་ཤས་ཀྱིས་ལོ་རྒྱུས་དུམ་བུ་འདི་འབྲི་སྐབས་དེ་དུས་ཏཱ་ལའི་
བླ་མ་དམག་ཁུལ་ཁང་དུ་གཟིགས་མོར་མི་ཕེབས་དོན་ནི་དམག་ཁུལ་ཁང་གིས་ཏཱ་ལའི་བླ་
མ་དམག་ཁུལ་ཁང་དུ་འཁྲབ་སྟོན་གཟིགས་མོར་ཕེབས་སྐབས་ཁོང་སྐུ་སྒེར་གྱི་ལས་དོན་
མི་སྣ་དང་སྐུ་སྲུང་ཉུང་ཤས་ཕུད། རྒྱུན་གཏན་གྱི་ཆིབས་ཞབས་གཞན་ཚོ་མཉམ་དུ་འཁྲིད་
མི་ཆོག་ཅེས་དམིགས་སུ་བཀར་ནས་བཤད་སྟབས་རེད་ཅེས་པའི་ཤོད་སྲོལ་ཞིག་ཀྱང་
འདུག །གནས་ཚུལ་འདི་འདྲ་རྩ་བ་ནས་བྱུང་མེད། རྒྱུན་སྲོལ་ལྟར་ན། དེ་དུས་ཏཱ་ལའི་བླ་མ་
བོད་ལྗོངས་ཀྱི་དབུ་ཁྲིད་ཡིན་པ་དང་། བོད་རང་སྐྱོང་ལྗོངས་གྲ་སྒྲིག་ཨུ་ཡོན་ལྷན་ཁང་གི་
འགོ་འཛིན་ཡང་ཡིན་པས་ཁོང་ཕྱི་ལོགས་ལ་མཛད་སྒོར་ཕེབས་སྐབས་སྐུ་བཅར་ཞབས་ཕྱི་
དང་སྐུ་སྲུང་མ་ཁྲིད་པར་ཕེབས་ན་ག་ལ་འགྲིག
ང་ཕོད་ཀྱི་སྐད་ཆ་དེས་ཀློག་པ་པོར་ཏན་ཏན་འཁྲུལ་སྣང་ཞིག་སྟེར་ངེས་རེད། དོན་དངོས་ཐོག་
གནད་འགག་ཐུག་ས་ནི་ཏཱ་ལའི་བླ་མས“ཆིབས་ཞབས་དང་སྐུ་སྲུང་མེད་པར”ཕྱོགས་ཕེབས་གནང་
ཐུབ་མིན་མ་ཡིན་པར། ཏཱ་ལའི་བླ་མའི(ད་དུང་བཀའ་ཤག་གི)མོས་མཐུན་མེད་པར་རྒྱ་མིས་རང་
མོས་ཐོག་འཁྲབ་སྟོན་དེར་བཀའ་བློན་ལྷན་རྒྱས་གདན་ཞུ་བྱས་ཡོད་མེད་དང༌། ད་དུང་ཏཱ་ལའི་བླ་
མའི་དྲག་པོའི་སྐུ་སྲུང་མི་སྣ་རྒྱ་མིའི་དམག་ཁུལ་ཁང་ནང་ཡོང་མི་ཆོག་པའི་བཀའ་བཏང་ཡོད་མེད་
དེ་རེད། ཕྱི་ལོ་༡༩༥༩ ལོར་ང་ཕོད་ནི་ཏཱ་ལའི་བླ་མའི་བཀའ་ཤག་གི་བཀའ་བློན་ཞིག་ཡིན་པ་དང༌།
དུས་མཚུངས་སུ་རྒྱ་མིའི་བོད་ལྗོངས་དམག་ཁུལ་ཁང་གི་དམག་སྤྱི་གཞོན་པའང་རེད། དེར་བརྟེན།
ཁོང་གིས་ཏཱ་ལའི་བླ་མ་གདན་འདྲེན་ཞུ་བའི་གོ་རིམ་དང༌། ཁོང་གི་ཆིབས་བསྒྱུར་སྐབས་སྣེ་ལེན་ཞུ་
སྒོ་སོགས་ཀྱི་རྒྱུན་སྲོལ་ཚང་མ་གསལ་ཞིང་གསལ་བར་ཤེས་ཀྱི་ཡོད་ངེས་རེད།
རྒྱ་ནག་གཞུང་གི་ཡིག་ཆ་ཕལ་ཆེ་བའི་ནང་ཏཱ་ལའི་བླ་མས་སྐུ་སྲུང་མཉམ་དུ་འཁྲིད་མི་ཆོག་
ཅེས་པའི་རྩོད་གཞི་དེ་སྦ་གསང་བྱས་ཡོད་པ་དང༌། ད་དུང་བོད་པས་ངོ་ལོག་རྒྱབ་གཏོད་ཀྱི་ངན་
ཇུས་བཏིང་བ་རེད་ཅེས་སྐྱོན་འཛུགས་བྱས་ཡོད། འདིར་དཔེ་མཚོན་འཁྲུལ་མེད་ཅིག་བཀོད་ན་
གཤམ་གསལ་ལྟར་རོ།
ཕྱི་ཟླ་༣ ཚེས་༩ཉིན། ཏཱ་ལའི་བླ་མར་སྣེ་ལེན་ཞུ་ཕྱོགས་དང་འབྲེལ་བའི་ངའི་བཀོད་སྒྲིག་
ལ་བློ་མཐུན་དགའ་བྲང་གིས་ཁས་ལེན་བྱས་པའི་ཉིན་དེར་ང་ཕོད་ཀྱིས་བཀའ་བློན་སྣེའུ་
ཤར་ཐུབ་བསྟན་ཐར་པ་དང༌། ཀུན་བདེ་གླིང་ཛ་སག” །མགྲོན་གཉེར་ཆེ་མོ་ཕ་ལྷ་སོགས་
ཀྱིས་ཏཱ་ལའི་བླ་མ་བཙན་ཁྲིད་བྱེད་པའི་ལྐོག་ཇུས་གཤོམ་བཞིན་ཡོད་པའི་གནས་ཚུལ་ཤེས་
རྟོགས་བྱུང་བ་རེད། ཁོ་ཚོའི་འཆར་གཞི་ལྟར་ན། ཐོག་མར་རྒྱ་མིས་ཆོས་ལུགས་རྩ་མེད་
བཟོ་བ་དང༌། བླ་ཆེན་རིགས་དམར་གསོད་གཏོང་རྒྱུ་ཡིན་པའི་གཏམ་འཆལ་ཏཱ་ལའི་བླ་མའི་
སྙན་དུ་གསོལ་ཏེ་ཁོང་རང་མོས་ཀྱིས་བྲོས་བྱོལ་དུ་འགྲོ་བའི་ཐག་གཅོད་གནང་རེ་བྱས་པ་
དང༌། གལ་སྲིད་དེས་ནུས་པ་མ་ཐོན་ན་ཁོ་ཚོས་ལྷ་སར་དྲག་པོའི་ཟིང་འཁྲུག་ཅིག་སློང་རྒྱུ་
དང་། དེ་དུས་ང་ཚོའི་དམག་དཔུང་གིས་རང་སྲུང་གི་བྱེད་སྒོ་སྤེལ་རྒྱུ་ཡིན་པ་གོ་སྐབས་སུ་
བེད་སྤྱད་དེ་བཙན་ཤེད་ཀྱིས་ཏཱ་ལའི་བླ་མ་བྲོས་བྱོལ་དུ་འཁྲིད་རྒྱུ་རེད།
དོན་དངོས་མ་ཡིན་པ་དང་འུད་སྒྲོག་གི་སྐྱོན་འཛུགས་དེ་རྒྱ་མིའི་གཞུང་འབྲེལ་ལོ་རྒྱུས་ཡིག་ཆ་ཆེ་
ཁག་ཅིག་ནང་བཤུས་ཡོད་པ་དང༌། ལོ་རྒྱུས་ཡིག་ཆ་གཞན་ཞིག་ནང་དེ་སྙིང་བསྡུས་བཟོས་ཏེ་
ལུང་འདྲེན་བྱས་ཡོད་ཀྱང་། གནས་ཚུལ་དེའི་ཡོང་ཁུངས་གང་ནའང་བཀོད་མེད་པ་དང༌། མགྲོན་
གཉེར་ཆེ་མོ་ཕ་ལྷའི་མི་ཚེའི་ལོ་རྒྱུས་ཚུད་པའི་བོད་ཡིག་ཡིག་ཆ་ཚང་མའི་ནང་བོད་གཞུང་བཀའ་
ཤག་གིས་འཆར་གཞི་དེ་འདྲ་བཏིང་བའི་སྐོར་གསལ་མེད། ལོ་རྒྱུས་སྨྲ་བ་འཇམ་དཔལ་རྒྱ་མཚོས་
ཐ་ན་ང་ཕོད་ཀྱིས་ཀྱང་བོད་པས་ལྐོག་ཇུས་དེ་འདྲ་བཤམས་པའི་སྐོར་གླེངས་མེད་པ་ལས་དོན་
དངོས་གང་ཡིན་པ་གསལ་པོ་རེད་ཅེས་བཤད་ཡོད།
ཡ་མཚན་པ་ཞིག་ལ་ཏིང་ཧྲའོ་ཏུང་དང“ལྷ་སའི་དོན་རྐྱེན”གྱི་འབྱུང་རྐྱེན་ཁ་ཤས་ཐད་ཀར་
འབྲེལ་བ་ཡོད་ཅིང༌། ཁོང་བོད་ལྗོངས་དམག་ཁུལ་ཁང་གི་དམག་སྤྱི་གཞོན་པ་ཡིན་པའི་ཆ་ནས་
ཁོང་གིས་ཏཱ་ལའི་བླ་མའི་སྐུ་སྲུང་བཀོད་སྒྲིག་གི་ལས་དོན་ནང་དངོས་སུ་ཞུགས་མེད་ཀྱང༌། དེ་
འབྲེལ་གྱི་གནས་ཚུལ་ཁོང་གིས་མི་ཤེས་པ་མི་སྲིད་པ་རེད། འོན་ཀྱང༌། གོང་དུ་གླེངས་པའི་རྒྱ་
ནག་གཞུང་གི་ཡིག་ཆ་ཁག་ནང་སྐབས་དེར་བོད་ཀྱི་ལས་དོན་ཨུ་ཡོན་ལྷན་ཁང་གི་ལས་དོན་གཙོ་
སྐྱོང་བྱེད་མཁན་ཐན་ཀྭན་སན་དང་དམག་སྤྱི་གཞོན་པ་ཏིང་ཧྲའོ་ཏུང་གཉིས་ཀས་ཏཱ་ལའི་བླ་མའི་
སྐུ་སྲུང་བཀོད་སྒྲིག་བྱེད་ཕྱོགས་སྐོར་ལ་གསལ་བཤད་རྩོམ་ཡིག་གཅིག་ཀྱང་བྲིས་མེད་པས་མ་
ཚད། ད་དུང་དངོས་སུ་མདུན་ལ་ཐོན་ཏེ“ཕྱི་རྒྱལ་གྱི་བོད་རིགས་སྤུན་ཟླ་ཁ་ཤས”ཀྱི་བརྗོད་ཚུལ་ལ་
དགག་པ་མ་བརྒྱབ་པར་དེ་ལས་ལྡོག་སྟེ་གཅིག་ནས་བོད་པའི“ལྐོག་ཇུས་གཤོམ་མཁན"ཁོངས་
སུ་མེད་ལ། གཉིས་ནས་རྒྱ་མི་དང་མཉམ་དུ་ཏཱ་ལའི་བླ་མའི་སྐུ་སྲུང་བཀོད་སྒྲིག་ལས་དོན་ནང་
ཞུགས་མཁན་མ་ཡིན་པའི་བོད་གཞུང་གི་བཀའ་བློན་ཟུར་པ་ང་ཕོད་ངག་དབང་འཇིགས་མེད་
ཀྱིས“དོན་དངོས་གསལ་བཤད”བྱས་ཡོད་པ་ལས་རྒྱ་དམག་གིས་འཁྲབ་སྟོན་གཟིགས་མོ་དེའི་
སྐབས་ཏཱ་ལའི་བླ་མའི་སྐུ་སྲུང་རྒྱ་མིའི་དམག་ཁུལ་ཁང་དུ་མ་བཏང་བའི་རྒྱུ་མཚན་གང་ཡིན་རྗེས་
དཔག་ཐུབ་པ་ཞིག་རེད།
དངོས་གནས་ཡིན་མིན་གང་ལྟར་ཡང་རྒྱ་དམར་བོད་ཀྱི་ལས་དོན་ཨུ་ཡོན་ལྷན་ཁང་གིས་བོད་
གཞུང་གིས་གྱེན་ལངས་སློང་རྒྱུའི་འཆར་གཞི་འདིང་གི་ཡོད་པར་ཡིད་ཆེས་བྱས་པ་དང༌། ཚོའི་ཁོ་
བསམ་ཚུལ་དེས་ཀྲུང་གུང་ཀྲུང་དབྱང་གི་ཐག་གཅོད་ལ་ཤུགས་རྐྱེན་མངོན་གསལ་དོད་པོས་སྤྲད་
པ་རེད། བོད་པས་ཤེས་རྟོགས་གང་ཡང་མ་བྱུང་བར་རྒྱ་དམག་གིས་ཕྱི་ལོ་༡༩༥༦ ལོ་ནས་བོད་
ནང་དམག་རྒྱག་གི་གྲ་སྒྲིག་བྱས་ཡོད་པ་དང༌། ཕྱི་ལོ་༡༩༥༩ ལོའི་ལོ་མགོའི་མཚམས་སུ་ཁོ་ཚོས་
མུ་མཐུད་དེ་གྲ་སྒྲིག་ཚ་ཚ་འུར་འུར་ངང་བྱེད་བཞིན་ཡོད། དེ་ལྟར་ཡང༌། མའོ་ཙེ་ཏུང་གིས་ཕྱི་ལོ་
༡༩༥༩ ལོའི་ཟླ་བ་དང་པོའི་ནང་བོད་ཀྱི་ལས་དོན་ཨུ་ཡོན་ལྷན་ཁང་ལ་སྤྲད་པའི་མཛུབ་སྟོན་ནང་
དེ་དུས་ཁོང་གིས་བོད་ནང་ལམ་སེང“མཐའ་མཇུག་གི་དམག་འཁྲུག”རྒྱག་རྒྱུའི་སེམས་ཐག་བཅད་
མེད་པ་གསལ་ཡོད། དེ་དུས་རྒྱ་མིར་ལྷ་སའི་ནང་རྒྱ་དམག་མི་གྲངས་སུམ་སྟོང་ཙམ་ལས་མེད་ཅིང་
རྒྱབ་སྣོན་དཔུང་སྡེ་ལྷ་སར་འབྱོར་བར་དུས་ཚོད་གང་ཙམ་འགོར་རྒྱུ་རེད། ཕྱོགས་གཞན་དེར་ཆུ་
བཞི་སྒང་དྲུག་འཇབ་དམག་གི་ངར་སེམས་ཆེན་པོ་ཡོད་པ་དང་། ཁོ་ཚོས་རྒྱ་དམག་ལན་འགའ་
ཕམ་ཉེས་སུ་བཏང་ནས་ལྷོ་ཁ་ཁུལ་དུ་ས་ཁྱོན་ཆེན་པོ་ཞིག་བཟུང་ཡོད་པར་མ་ཟད། ད་དུང་ལྷ་ས་
ནས་ཉིན་གཉིས་ཀྱི་རྐང་ལམ་སར་ཆགས་པའི་ཡར་ཀླུང་གཙང་པོའི་འགྲམ་དུ་སྲུང་དམག་རུ་ཁག་
ཁ་ཤས་གཏན་འཇགས་སུ་བཞག་ཡོད། དེར་བརྟེན། ཐན་ཀྭན་སན་གྱི་སེམས་ནང་རྒྱ་མི་དགྲར་
འཛིན་མཁན་བོད་པས་ཁོ་རང་ཚོའི་མཐའ་ཡོངས་སུ་བསྐོར་ཡོད་པའི་ཚོར་སྣང་བྱུང་སྟེ་རྒྱ་མིས་ལྷ་
སར་འཆར་གཞི་གང་བཏིང་ཡོད་པ་སྐབས་དེར་ཁོང་གིས་དུས་མིན་བོད་པས་ཤེས་འཇུག་འདོད་
མེད། དེ་དུས་ད་དུང་རྒྱ་དམག་གིས་དམག་ཁུལ་ཁང་ནང་ཡིབ་ཁང་དང༌། ས་དོང༌། སྦུབས་ལམ་
སོགས་བཟོས་ཏེ་ཁོ་ཚོའི་བསྟི་གནས་སྲ་བརྟན་བཟོ་བཞིན་ཡོད་པས། ཁོ་ཚོས་བོད་དམག་མང་པོ་
ཁོ་ཚོའི་དམག་སྒར་ནང་ཡོང་བ་དང༌། གང་སར་ལྟ་ཉུལ་བྱེད་འཇུག་འདོད་མེད་པ་རང་བཞིན་གྱི་
གནས་ཚུལ་རེད།
རྒྱ་མིའི་དམག་ཁུལ་ཁང་གི་གནས་ཚུལ་གསང་བར་ཉར་དགོས་ཀྱི་ཡོད་ན་ཏིང་ཧྲའོ་ཏུང་གིས་
ཐོག་མ་ཉིད་ནས་ཅིའི་ཕྱིར་ཏཱ་ལའི་བླ་མ་དམག་ཁུལ་ཁང་ནང་གཟིགས་མོར་མགྲོན་འབོད་བྱས་པ་
ཡིན་ནམ། ད་ཡོད་ཡིག་ཆ་ཚང་མ་གཞིར་བཞག་ན་ཏིང་ཧྲའོ་ཏུང་གིས་ཏཱ་ལའི་བླ་མ་མགྲོན་འབོད་
བྱས་པ་དེ་སྐབས་དེར་ཁོང་གིས་རང་དགར་ཁ་ཐལ་བ་ཞིག་ལས་རྒྱ་ནག་གཞུང་གི་སྲིད་བྱུས་
རང་བཞིན་གྱི་ཐག་གཅོད་ཅིག་མ་རེད། འོན་ཀྱང་། ཏཱ་ལའི་བླ་མས་དེར་ཞལ་བཞེས་གནང་གྲུབ་
མཚམས་རྒྱ་མིས་མགྲོན་འབོད་ཕྱིར་འཐེན་བྱེད་ཤེས་ཐབས་མེད། བོད་རྒྱ་ཕྱོགས་གཉིས་ཀས་
ཕལ་ཆེར་ཏཱ་ལའི་བླ་མ་རྒྱ་མིའི་རིག་རྩལ་ཚོགས་པའི་འཁྲབ་སྟོན་གཟིགས་པར་ཕེབས་ཏེ་ཕན་
ཚུན་ཉམས་དགའ་བའི་འབྲེལ་འདྲིས་ཡག་པོ་ཞིག་བྱུང་ན་སྐབས་དེའི་ལྷ་སའི་ཛ་དྲག་གི་གནས་
སྟངས་ཚབས་ཆུང་དུ་གཏོང་ཐུབ་པའི་རེ་བ་བྱས་པ་དང༌། ཕྱོགས་ཁག་སུས་ཏཱ་ལའི་བླ་མའི་གདན་
ཞུ་མེད་པ་བཟོས་ནའང་ལྷ་སའི་གནས་སྟངས་ཇེ་སྡུག་ཏུ་གཏོང་རྒྱུ་ཡིན་པ་རྟོགས་ཡོད་ངེས་རེད།
འོན་ཀྱང༌། ཏཱ་ལའི་བླ་མའི་གདན་ཞུ་དེ་ལྷ་སའི་ཛ་དྲག་གི་གནས་སྟངས་ཇེ་སྡུག་ཏུ་གཏོང་བའི་རྒྱུ་
རྐྱེན་ཞིག་ཏུ་འགྱུར་རྒྱུ་ཡིན་པ་བོད་རྒྱ་ཕྱོགས་གཉིས་ཀའི་བསམ་པའི་ཡུལ་དུའང་འཁོར་མེད།
རྒྱ་མིའི་འགོ་ཁྲིད་དང་ཐུག་འཕྲད་ཟིན་མཚམས་སྐུ་སྲུང་མདའ་དཔོན་ནོར་བུ་གླིང་ཁར་ཕྱིར་ལོག་
བྱས་ཏེ་མགྲོན་གཉེར་ཆེ་མོ་ཕ་ལྷར་ཏཱ་ལའི་བླ་མའི་སྐུ་སྲུང་བཀོད་སྒྲིག་བྱེད་ཕྱོགས་བྱ་དཀའ་བྱེད་
གཏད་ཡིན་ལུགས་སྙན་སེང་ཞུས་པས། མགྲོན་གཉེར་ཆེ་མོས་གནས་ཚུལ་ཛ་དྲག་ཏུ་གཟིགས་
ནས་ཁོ་གཉིས་སྤྱི་ཁྱབ་མཁན་པོ་དགའ་བྲང་ཐུག་པར་ཕྱིན། དགའ་བྲང་གི་དགོངས་པར་གནས་
ཚུལ་དངོས་གནས་ཛ་དྲག་ཡིན་པས་ཐད་ཀར་ཏཱ་ལའི་བླ་མར་སྙན་སེང་ཞུ་དགོས་པའི་བསམ་ཚུལ་
བྱུང་བ་ལྟར་ཁོང་གསུམ་ཏཱ་ལའི་བླ་མའི་ཕོ་བྲང་གསར་པའི་ནང་བཅར་བ་རེད།
ཁོང་གསུམ་པོའི་སྙན་སེང་ཆ་ཚང་གསན་གྲུབ་རྗེས་ཏཱ་ལའི་བླ་མས་དབུ་སྒུར་སྒུར་གནང་ནས་
དགོངས་པ་བཞེས་ཏེ་བཞུགས།
གང་ཙམ་རྗེས་ཏཱ་ལའི་བླ་མས་ཆིག་ལབ་བསྐྱོན་པ་ལྟར“ཛ་དྲག་པོ་འདི་འདྲ་ཨེ་ཡོད་དམ། སང་
ཉིན་འགྲོ་རྒྱུ་ཁས་བླངས་ཟིན་པས་མ་ཕྱིན་ན་འགྲིག་གི་རེད་དམ”ཞེས་བཀའ་འདྲི་གནང་།
ཁོང་གསུམ་པོས་ཏཱ་ལའི་བླ་མར་རྒྱ་མིའི་དམག་ཁུལ་ཁང་གིས་སྐུ་སྲུང་འཁྲིད་མི་བཅུག་པ་
ཧ་ཅང་ཁྱད་མཚར་ཡིན་པ་དང༌། རྒྱ་མིའི་བྱེད་སྟངས་ལ་ཁོ་ཚོ་དོགས་པ་ཆེན་པོ་ཡོད་པའི་བསམ་
ཚུལ་ཞུས།
ཏཱ་ལའི་བླ་མས་སླར་ཡང་འཁྱུག་ཙམ་མནོ་བསམ་བཞེས་རྗེས“གནས་ཚུལ་གང་ཡང་ཡོང་གི་
མ་རེད། འདི་འདྲའི་དོགས་པ་བྱེད་དགོས་དོན་མེད”ཅེས་གསུངས།
དེ་ནས་སྤྱི་ཁྱབ་མཁན་པོ་དགའ་བྲང་བློ་བཟང་རིག་འཛིན་གྱིས་འཆར་གཞིར་འགྱུར་བ་མི་
གཏོང་བ་དང་། སང་ཉིན་ཏཱ་ལའི་བླ་མ་རྒྱ་མིའི་དམག་ཁུལ་ཁང་དུ་ཆིབས་བསྒྱུར་གནང་དུས་ཁོང་གི་
སྐུ་ཕྱྭར་འགན་ལེན་གང་ཡོང་བྱེད་རྒྱུའི་སེམས་ཐག་བཅད་པ་རེད།
ཐག་གཅོད་དེ་ལྟར་གནང་གྲུབ་མཚམས་ཕ་ལྷ་དང༌། ཕུན་ཚོགས་བཀྲ་ཤིས། དགའ་བྲང་གསུམ་
གྱིས་ཕོ་བྲང་གསར་པ་ནས་ཐོན་ཏེ་སང་ཉིན་གྱི་ཆིབས་བསྒྱུར་ཆེད་གྲ་སྒྲིག་བྱེད་འགོ་བཙུགས། སྐུ་
སྲུང་མདའ་དཔོན་ཕུན་ཚོགས་བཀྲ་ཤིས་ཀྱིས་སྐུ་སྲུང་དམག་སྒར་གྱི་ལས་ཁུངས་ཨ་མར་བོད་
དམག་གི་མདའ་དཔོན་གཞོན་པ་དང་རུ་དཔོན་ཚོ་ཛ་དྲག་ཚོགས་འདུ་ཞིག་ལ་བོས་ཏེ་ཁོ་ཚོར་ཏཱ་
ལའི་བླ་མའི་ཆིབས་བསྒྱུར་དང་འབྲེལ་བའི་གནས་ཚུལ་འགྲེལ་བཤད་བརྒྱབ་པ་དང་། བསམ་ཚུལ་
གང་ཡོད་ལྷུག་པོར་ཤོད་དགོས་པའི་རེ་བ་བཏོན་པ་རེད། བོད་དམག་འགོ་པ་ཚོས་ཏཱ་ལའི་བླ་མ་སང་
ཉིན་རྒྱ་མིའི་དམག་ཁུལ་ཁང་དུ་ཆིབས་བསྒྱུར་གནང་རྒྱུ་ཡིན་པའི་གནས་ཚུལ་དེ་བོད་དམག་མདའ་
དཔོན་ཚང་མར་ལན་སྤྲད་ན་ཡག་པོ་ཡོད་པའི་བསམ་འཆར་བཏོན་པ་དང་། དེར་ཕུན་ཚོགས་བཀྲ་
ཤིས་ཀྱིས་མོས་མཐུན་བྱས་ཏེ་ལས་བྱེད་ཅིག་བོད་དམག་མདའ་དཔོན་ཚོ་སང་ཉིན་ཞོགས་པ་སྐུ་
སྲུང་དམག་སྒར་གྱི་ལས་ཁུངས་ཨ་མར་ལས་བཅར་ཞུ་བར་ཡོང་དགོས་པའི་བཀའ་བརྒྱུད་སྤྲོད་བྱེད་
པར་བཏང༌། ཁོང་གིས་ད་དུང་བོད་དམག་བརྒྱ་ཐམ་པར་སང་ཉིན་རྒྱུན་གོས་གྱོན་ནས་མང་ཚོགས་
ཁྲོད་དུ་བྱ་ར་བྱེད་པར་འགྲོ་དགོས་པའི་ལས་འགན་སྤྲད་པ་རེད།
མགྲོན་གཉེར་ཆེ་མོ་ཕ་ལྷས་བཀའ་ཤག་ཏུ་ཏཱ་ལའི་བླ་མ་རྒྱ་མིའི་འཁྲབ་སྟོན་གཟིགས་མོར་
ཕེབས་དུས་བཀའ་ཤག་གིས་སྐུ་བཅར་ཞབས་ཕྱི་རྩེ་དྲུང་གཉིས་དྲག་འདེམས་བྱེད་དགོས་པའི་ལན་
སྐྱེལ་བར་མི་ཞིག་མངགས་པ་དང་། བང་ཆེན་དེས་བཀའ་ཤག་ལ་ལན་སྐྱེལ་སྐབས་མཁན་ཆུང་རྟ་
ར་བ་གསོ་སྦྱོང་གི་ཆོ་ག་སྒྲུབ་པར་འགྲོ་བ་དང་སྐབས་འཁེལ་ནས་ཁོང་གིས་གནས་ཚུལ་དེ་ཐོས་
པ་རེད། གནས་ཚུལ་དེར་ཁོང་ཧ་ལས་པ་དང༌། རྒྱ་མིས་ཏཱ་ལའི་བླ་མ་པེ་ཅིང་དུ་བཀག་ཉར་བྱས་
དོགས་ཀྱི་སེམས་ཁྲལ་ཧ་ཅང་ཆེན་པོ་བྱུང་སྟེ་གསོ་སྦྱོང་གི་ཆོ་ག་སྒྲུབ་བློས་མི་བཟོད་པ་ཆགས་པ་
རེད། དེ་མ་ཐག་ཁོང་སྐུ་སྲུང་མདའ་དཔོན་ཕུན་ཚོགས་བཀྲ་ཤིས་རྩར་གནས་ཚུལ་བདེན་པ་ཡིན་
མིན་འདྲི་བར་སོང་བ་དང༌། སྐབས་ཐོག་དེ་རང་ལ་བཀའ་ཤག་གིས་བདམས་པའི་རྩེ་དྲུང་ཡེ་ཤེས་
ལྷུན་གྲུབ་དང་བར་ཞི་ངག་དབང་བསྟན་སྐྱོང་གཉིས་ཀྱང་ཕུན་ཚོགས་བཀྲ་ཤིས་ཐུག་པར་སླེབས།
བར་ཞིས་གནས་ཚུལ་དེ་ཐོས་རྗེས་སེམས་ཁྲལ་ཧ་ཅང་ཆེན་པོ་བྱུང་བ་རེད། དེའང་ཉིན་དྲུག་
གོང་ཁོང་གིས་གནས་ཆུང་ཆོས་སྐྱོང་ཆེན་པོ་སྤྱན་དྲངས་ནས“གནས་སྟངས་འདི་འདྲའི་ཛ་དྲག་གི་
སྐབས་སུ་ཇི་ལྟར་ཏཱ་ལའི་བླ་མ་དང་བོད་ཀྱི་ཆོས་སྲིད་ལ་སྲུང་སྐྱོབ་བྱས་ན་ལེགས”པའི་བཀའ་འདྲི་
ཞུས་པར་གནས་ཆུང་ཆོས་སྐྱོང་གིས“ད་སློབ་དཔོན་མཐོང་བ་དོན་ལྡན་ལ་གང་བྱུང་ཕྱིར་ཕེབས་
མི་རུང་ཞེས་ཞུ་བའི་དུས་ལ་བབ་འདུག”ཅེས་བཀའ་ལུང་ཕེབས། གནས་ཆུང་ཆོས་སྐྱོང་ཆེན་པོའི་
བཀའ་ལུང་ཡིག་འབེབས་ཞུས་ཏེ་དེའི་ཐོག་གཞུང་འབྲེལ་ཐམ་ཀ་ཕབ་པ་དང་། བར་ཞིས་ཡིག་ཆ་
དེ་ཐད་ཀར་མགྲོན་གཉེར་ཆེ་མོ་ཕ་ལྷར་ཕུལ་ཏེ་ཏཱ་ལའི་བླ་མར་བརྒྱད་སྤྲོད་ཡོང་བའི་རེ་བ་ཞུས་པ་
རེད། མགྲོན་གཉེར་ཆེ་མོས་གནས་ཆུང་ཆོས་སྐྱོང་ཆེན་པོའི་བཀའ་ལུང་དེ་ཏཱ་ལའི་བླ་མར་སྙན་
སྒྲོན་ཞུས་ཡོད་མེད་གང་ལྟར་ཡང༌། བར་ཞིའི་སེམས་ནང་གནས་ཆུང་ཆོས་སྐྱོང་ཆེན་པོས་བཀའ་
ལུང་དེ་ཏཱ་ལའི་བླ་མ་རྒྱ་མིའི་དམག་ཁུལ་ཁང་དུ་ཕེབས་འཆར་ཡོད་པ་དང་འབྲེལ་ནས་གནང་ཡོད་
པར་ཡིད་ཆེས་བྱུང་བ་དང༌། དུས་ཚོད་ཀྱི་ཆ་ནས་བོད་ས་ཕག་ལོ་ཏཱ་ལའི་བླ་མའི་དགུང་ཀེག་ཡིན་
པས་ཉེན་ཁ་གང་ལས་ཀྱང་ཆེ་བ་ཡོད།
རྟ་ར་བ་དང༌། རྩེ་དྲུང་ཡེ་ཤེས་ལྷུན་གྲུབ། བར་ཞི་བཅས་ཚང་མས་ཏཱ་ལའི་བླ་མར་ཉེན་ཁ་ཆེ་
བའི་ཆིབས་བསྒྱུར་དེ་གནང་རྒྱུ་མེད་པའི་བཤོལ་འདེབས་བྱེད་དགོས་པ་བསམ་ཚུལ་གཅིག་མཐུན་
དུ་བྱུང་བ་དང༌། མཚམས་དེར་མཁན་ཆུང་རྒྱལ་མཚན་སླེབས་ཏེ་གང་དགའ་ཅི་དྲག་གི་བགྲོ་གླེང་
ནང་ཞུགས། ཁོ་ཚོས་སྐུ་སྲུང་མདའ་དཔོན་ལ་རྒྱ་མིས་ཨ་མདོ་ཁུལ་དུ་ས་གནས་ཀྱི་འགོ་པ་དང་བླ་
ཆེན་ཚོར་མགྲོན་འབོད་རྫུན་མ་བྱས་ཏེ་ཁོ་ཚོ་བཙན་ཁྲིད་བྱས་ཡོད་པ་དང་། ད་ལྟ་ལྷ་སའི་ནང་ཏཱ་
ལའི་བླ་མ་པེ་ཅིང་དུ་རྒྱལ་ཡོངས་མི་དམངས་འཐུས་མིའི་ཚོགས་ཆེན་དུ་ཕེབས་འཆར་ཡོད་པའི་
སྐོར་ལ་གཏམ་འཆལ་སྣ་ཚོགས་ཁྱབ་བཞིན་ཡོད་པས་གལ་ཏེ་རྒྱ་མིས་མགྲོན་འབོད་བྱས་པ་ལྟར་ཏཱ་
ལའི་བླ་མས་རྒྱ་མིའི་དམག་ཁུལ་ཁང་དུ་ཆིབས་བསྒྱུར་གནང་ན་ལྷ་སའི་ནང་ཟིང་ཆ་ལང་ཉེན་ཡོད་
པ་དང༌། མགྲོན་གཉེར་ཆེ་མོར་ཆིབས་བསྒྱུར་དེ་ཕྱིར་འཐེན་གནང་དགོས་པའི་རེ་བ་ཞུས་ན་བཟང་
བའི་བསམ་ཚུལ་བཤད་པ་རེད།
སྐུ་སྲུང་མདའ་དཔོན་ཕུན་ཚོགས་བཀྲ་ཤིས་ལ་ཏཱ་ལའི་བླ་མའི་སྐུ་ཕྱྭའི་སྲུང་སྐྱོབ་ཀྱི་ལས་
འགན་ད་ལྟ་ལས་ལྗིད་ཆེ་བ་ཞིག་གཏན་ནས་བྱུང་མྱོང་མེད། རྒྱ་མིའི་དམག་ཁུལ་ཁང་དུ་ཆིབས་
བསྒྱུར་གནང་སྒོ་དང་འབྲེལ་བའི་སྐུ་ཕྱྭའི་བཀོད་སྒྲིག་བྱེད་ཕྱོགས་ལ་ཕུན་ཚོགས་བཀྲ་ཤིས་ཐོག་མ་
ཉིད་ནས་སེམས་ཁྲལ་བྱུང་ཡོད་པ་དང༌། ད་ལྟ་དངོས་སུ་ཆིབས་བསྒྱུར་གནང་ཉེར་ཐུག་སྐབས་ཁོང་
གི་སེམས་ནང་ད་ལན་གྱི་ཆིབས་བསྒྱུར་སྐབས་ཏན་ཏན་འགལ་འཛོལ་ཤོར་ཉེན་ཆེན་པོ་ཡོད་པའི་
ཚོར་བ་བྱུང་བ་རེད། ཕུན་ཚོགས་བཀྲ་ཤིས་དང་དེར་འཛོམས་མི་སྣ་ཚང་མ་མཉམ་དུ་མགྲོན་གཉེར་
ཆེ་མོ་ཕ་ལྷའི་རྩར་སོང་བ་དང༌། ཁོང་ལ་ཕྱི་ཉིན་གྱི་ཏཱ་ལའི་བླ་མ་ཆིབས་བསྒྱུར་ཕྱིར་འཐེན་གནང་
དགོས་པའི་སྐུལ་འདེབས་ཞུས་ཀྱང༌། ཁོང་གིས་རང་དགར་ཐག་གཅོད་གནང་བློས་མི་བཟོད་པར་
ཁོ་ཚོ་སྤྱི་ཁྱབ་མཁན་པོ་དགའ་བྲང་གི་དྲུང་དུ་བཏང་བ་རེད།
ལག་ཏུ་དཀར་གཙང་མཇལ་དར་རེ་ཁྱེར་ཏེ་ཁོ་ཚོ་མི་བཞིས་སྤྱི་ཁྱབ་མཁན་པོ་དགའ་བྲང་གི་
མཇལ་ཁར་བཅར་བ་དང༌། ཁོ་ཚོའི་རེ་འདུན་སྙན་སེང་ཞུས་པ་རེད།
སྤྱི་ཁྱབ་མཁན་པོས“ཚང་མ་ཐག་བཅད་ཚར་བ་རེད། ད་ང་ཚོས་འགྱུར་བ་གང་ཡང་གཏོང་ཐུབ་
ཀྱི་མ་རེད”ཅེས་ཞལ་རས་ནག་པོས་གསུངས།
ཁོ་ཚོས་སྤྱི་ཁྱབ་མཁན་པོར་ཏཱ་ལའི་བླ་མའི་སྐུ་ཕྱྭ་ནི་བོད་མི་ཚང་མའི་ཤི་གསོན་ལ་ཐུག་པའི་
གནད་དོན་ཞིག་ཡིན་པས་ཁོ་ཚོའི་བསམ་ཚུལ་ཏཱ་ལའི་བླ་མར་སྙན་སེང་ཞུ་རོགས་ཞེས་ཡང་ནས་
བསྐྱར་དུ་ཨུ་ཚུགས་བརྒྱབ་སྟེ་ཞུ་བ་འཐེན་པས་མཐའ་མཇུག་དགའ་བྲང་གིས་ཏཱ་ལའི་བླ་མར་ཡང་
བསྐྱར་བཀའ་འདྲི་ཞུ་རྒྱུར་ཁས་བླངས་པ་དང་། རྟ་ར་བ་དང་། བར་ཞི། རྩེ་དྲུང་ཡེ་ཤེས་ལྷུན་གྲུབ་
གསུམ་ཕྱིར་ལོག་བྱས་ཏེ་ཏཱ་ལའི་བླ་མས་ཁོ་ཚོའི་རེ་འདུན་ལ་ཞལ་བཞེས་གནང་མིན་གནས་ཚུལ་
སྒུག་རྒྱུའི་སེམས་ཐག་བཅད།
དགའ་བྲང་དང་། ཕ་ལྷ། ཕུན་ཚོགས་བཀྲ་ཤིས་གསུམ་གྱིས་ཁོ་ཚོའི་ཞུ་འབོད་ཏཱ་ལའི་བླ་མར་
སྙན་སེང་ཞུས་པར་ཏཱ་ལའི་བླ་མས“སང་ཉིན་འགྲོ་རྒྱུ་ཁས་བླངས་ཟིན་པས་འགྱུར་བ་བཏང་ན་ག་
ནས་འགྲིག །ཉེན་ཁ་ཆེན་པོ་དེ་འདྲ་མེད། ཁོ་ཚོར་སེམས་ཁྲལ་མ་བྱོས། དངངས་སྐྲག་སྐྱེས་ཏེ་
གནས་སྟངས་ཛ་དྲག་བཟོ་བའི་ལས་ཀ་མ་བྱོས་ཞེས་ལན་སྤྲོད། སང་ཉིན་གང་ལྟར་ཕྱིན་ན་དགའ་
གི་རེད”ཅེས་ལྗགས་ལན་གནང།
ཏཱ་ལའི་བླ་མས་བཀའ་དེ་ལྟར་གནང་བ་དང༌། ཁོང་གི་དགོངས་པ་གཏན་འཁེལ་བ་རེད། རྟ་ར་
བ་དང༌། བར་ཞི། རྩེ་དྲུང་ཡེ་ཤེས་ལྷུན་གྲུབ་གསུམ་གྱིས་ཏཱ་ལའི་བླ་མ་དེ་སྔའི་འཆར་གཞི་ལྟར་ཕྱི་
ཉིན་རྒྱ་མིའི་དམག་ཁུལ་ཁང་དུ་ཆིབས་བསྒྱུར་གནང་རྩིས་ཡོད་པའི་གནས་ཚུལ་དེ་ཉིན་ཉིན་རྒྱབ་
ཐོས་པ་རེད། ཆིབས་བསྒྱུར་སྐབས་ནོར་བུ་གླིང་ཁ་ནས་རྒྱ་མིའི་དམག་ཁུལ་ཁང་མདུན་གྱི་རྡོ་ཟམ་
བར་བོད་པའི་སྲུང་དམག་གིས་ཏཱ་ལའི་བླ་མའི་སྐུ་ཕྱྭར་སྲུང་སྐྱོབ་ཞུ་རྒྱུ་དང༌། རྡོ་ཟམ་ནས་ཏཱ་ལའི་བླ་
མ་དྲག་ཆས་མ་སྤྲས་པའི་སྐུ་སྲུང་ཁ་ཤས་དང་ལྷན་དུ་རྒྱ་མིའི་དམག་ཁུལ་ཁང་ནང་ཕེབས་རྒྱུ་རེད།
ད་དུང་རྒྱ་མིའི་དམག་ཁུལ་ཁང་གཡས་གཡོན་དུ་མི་མང་སུའང་གཏོང་རྒྱུ་མ་རེད།
ང་ཕོད་ཀྱིས་ཁོ་རང་གི་ཕྱིར་དྲན་རྩོམ་ཡིག་ནང་དེ་ཉིན་ཉིན་རྒྱབ་ཆུ་ཚོད་གསུམ་པའི་ཐོག་
འཐབ་ཕྱོགས་གཅིག་གྱུར་ཚན་པའི་འགོ་གཙོ་ལིའི་ཛོ་མིན་ཁོ་རང་གི་ནང་ལ་ཏཱ་ལའི་བླ་མས་
བཀའ་བློན་ཚང་མ་སང་ཉིན་ཐོག་མར་ནོར་བུ་གླིང་ཁར་འཛོམས་རྗེས་ཁོང་དང་ལྷན་དུ་རྒྱ་མིའི་
དམག་ཁུལ་ཁང་དུ་འགྲོ་རྒྱུའི་ཚབ་ཏུ་ཐད་ཀར་རྒྱ་མིའི་དམག་ཁུལ་ཁང་དུ་ཕྱིན་ཏེ་དེར་ཁོང་ཕེབས་
སྒུག་ཞུ་དགོས་པའི་བཀའ་གནང་བྱུང་ཞེས་ལན་སྐྱེལ་བར་སླེབས་ཞེས་བཀོད་ཡོད། དེ་འཕྲལ་ང་
ཕོད་ཀྱི་སེམས་ནང་འདི་འདྲ་ཡིན་སྲིད་ཀྱི་མ་རེད་སྙམ་སྟེ་ཁོང་གིས་ལིའི་ཛོ་མིན་ལ་དེང་སྐབས་
ལྷ་སའི་ནང་གནས་སྟངས་ཛ་དྲག་ལ་སོང་། ཏཱ་ལའི་བླ་མ་དམག་ཁུལ་ཁང་དུ་གདན་འདྲེན་ཞུ་རྒྱུར་
བྲེལ་ཟིང་དེ་འདྲ་བྱས་ན་གནས་ཚུལ་ལྷག་ཉེན་ཡོད་ཅེས་བཤད་ཀྱང༌། ལིའི་ཛོ་མིན་གྱིས་གནས་
ཚུལ་ཐག་བཅད་ཟིན་པས་འགྱུར་བ་གཏོང་ཐབས་མེད་ཅེས་བཤད་དེ་ང་ཕོད་ཀྱི་སྐད་ཆར་ཉན་
འཇོག་མ་བྱས།
འོན་ཀྱང་། ཏཱ་ལའི་བླ་མའི་རང་རྣམ་གཉིས་ཀའི་ནང་ཁོང་གིས་ལིའི་ཛོ་མིན་ང་ཕོད་ལ་ལན་དེ་
འདྲ་ཞིག་སྐྱེལ་བར་བཏང་བའི་སྐོར་གསལ་མེད་ཅིང་། བཀའ་བློན་ཚང་མའི་ནང་ནས་ང་ཕོད་ལ་མ་
གཏོགས་ལན་དེ་འབྱོར་མེད། དེར་བརྟེན། ང་ཕོད་ཀྱི་སྐད་ཆ་དེ་དོགས་གཞི་ཅན་ཡིན་པར་སྣང་།
གང་ཡིན་ཞེ་ན། གལ་ཏེ་ཏཱ་ལའི་བླ་མས་ང་ཕོད་ལ་ལྗགས་ལན་ཞིག་སྐུར་དགོས་ན་ཁོང་གིས་ཕལ་
ཆེར་རྣམ་ཀུན་གྱི་བརྒྱུད་ལམ་བེད་སྤྱད་དེ་ང་ཕོད་ལ་ལན་ཕུལ་ངེས་ལས་ལིའི་ཛོ་མིན་བརྒྱུད་དགོས་
དོན་མེད། འོན་ཀྱང༌། ང་ཕོད་ཀྱི་ཕྱིར་དྲན་རྩོམ་ཡིག་དེའི་ནང་ཆུ་ཚོད་ཁ་ཤས་རྗེས་ལ་ཁོང་ལ་བཀའ་
ཚབ་སྣེའུ་ཤར་གྱིས་ཁོང་ལ་ཁ་པར་བཏང་སྟེ་བཀའ་བློན་ཚང་མ་སང་ཉིན་ཞོགས་པ་ཆུ་ཚོད་དགུ་
པར་ནོར་བུ་གླིང་ཁར་འཛོམས་ནས་ཏཱ་ལའི་བླ་མ་རྒྱ་མིའི་དམག་ཁུལ་ཁང་དུ་ཕེབས་སྟངས་ཕེབས་
ལུགས་ཐོག་གྲོས་བསྡུར་བྱས་རྗེས་ཏཱ་ལའི་བླ་མ་དང་ལྷན་དུ་དམག་ཁུལ་ཁང་དུ་འགྲོ་རྒྱུ་ཡིན་པའི་
ལན་སྤྲད་བྱུང་ཞེས་བཀོད་ཡོད། སྣེའུ་ཤར་གྱི་ལན་དང་ལིའི་ཛོ་མིན་གྱི་སྐད་ཆ་གཉིས་ཏག་ཏག་
འགལ་བ་ཡིན་པ་དང་། སྣེའུ་ཤར་གྱིས་ང་ཕོད་ལ་ད་དུང་བཀའ་བློན་ཁྲི་པ་ཟུར་ཁང་དབང་ཆེན་དགེ་
ལེགས་ཀྱི་ཁྱིམ་དུ་སོང་ནས་ཁོང་ལའང་ལན་དེ་སྤྲོད་རོགས་ཞེས་བཤད་ཡོད།
རྒྱ་མི་ལོ་རྒྱུས་འབྲི་མཁན་ཇིའི་ཡའུ་རྕོན་གྱིས་ཕྱི་ཟླ་༣ ཚེས་༡༠ ཉིན་བཀའ་བློན་ཚོ་ནོར་བུ་
གླིང་ཁར་ཕེབས་པའི་སྐོར་འདི་ལྟར་བྲིས་ཡོད་དེ།
བཀའ་ཤག་གི་མཐོ་རིམ་ལོག་སྤྱོད་ཤོག་ཁག་གིས་ཚེས་བཅུ་ཉིན་ངོ་ལོག་རྒྱབ་གཏོད་བྱེད་
རྒྱུར་ཐག་བཅད་ཟིན་མཚམས་ཚེས་བཅུའི་ཞོགས་པ་ཁོ་ཚོས་ཚོགས་འདུ་འཚོག་རྒྱུར་ཁ་
གཡར་ཏེ་བཀའ་ཤག་ཧྲིལ་པོ་ནོར་བུ་གླིང་ཁར་སྐད་བཏང་ནས་ཚོགས་འདུ་འཚོགས་པ་
དང༌། གོ་སྐབས་དེ་བེད་སྤྱད་ནས་ཐོག་མར་སྲོག་ལ་ཐུག་ཀྱང་གུང་ཁྲན་ཏང་གི་རྐུབ་ལ་རྒྱུག་
མཁན་ང་ཕོད་ངག་དབང་འཇིགས་མེད་གསོད་རྒྱུ་དང༌། དེ་རྗེས་ངོ་ལོག་ཟིང་འཁྲུག་སློང་
རྒྱུའི་ཐག་བཅད་པ་རེད། ཀླུ་ཁང་བ་དང་བློ་བཟང་བཀྲ་ཤིས་ཀྱིས་བྱེད་སྒོ་དེའི་འཆར་གཞི་
གཏན་འཁེལ་ཟིན་རྗེས་ཚེས་དགུའི་ཕྱི་དྲོ་མི་བཏང་སྟེ་ང་ཕོད་ལ་ཚེས་བཅུའི་ཞོགས་པ་ནོར་
བུ་གླིང་ཁར་ཚོགས་འདུར་ཡོང་དགོས་པའི་ལན་བསྐྱལ་བ་དང༌། ད་དུང་ང་ཕོད་ལྐོག་གསོད་
གཏོང་རྒྱུའི་བཀོད་སྒྲིག་ཀྱང་བྱས་པ་རེད།
ཇིའི་ཡའུ་ཧྲོན་གྱིས་བྱུང་བ་དེ་ཡིག་ཆ་གང་གཞིར་བཞག་སྟེ་བྲིས་པ་མཁོ་སྤྲོད་བྱས་མེད་ཀྱང་། “ལྷ་
སའི་དོན་རྐྱེན”དང་འབྲེལ་བའི་ཕྱོགས་ཚང་མའི་ཡིག་ཆའི་ནང་ཤོད་ལུགས་དེ་འདྲ་རྩ་བ་ནས་མེད།
མ་ཟད་ང་ཕོད་རང་ཉིད་ཀྱིས་ཀྱང་བོད་གཞུང་བཀའ་ཤག་གིས་ཁོ་རང་ལྐོག་གསོད་གཏོང་རྩིས་བྱས་
པའི་སྐོར་གཏན་ནས་གླེང་མྱོང་མེད། ཀླུ་ཁང་བ་དང་བློ་བཟང་བཀྲ་ཤིས་ལ་ཆ་བཞག་ན། ཁོ་གཉིས་
ཆེས་སྔ་བ་ཧ་ལམ་ལོ་དྲུག་བདུན་གྱི་གོང་སྟེ། ཕྱི་ལོ་༡༩༥༢ ལོའི“མི་མང་ཚོགས་འདུའི”དོན་རྐྱེན་
རྗེས་སྲིད་ཚབ་ཀྱི་གོ་གནས་ནས་གནས་དབྱུང་བཏང་ཟིན་པ་རེད། ཕྱི་ལོ་༡༩༥༧ ལོར་ཀླུ་ཁང་བ
རྒྱ་གར་ལ་གནས་མཇལ་དུ་ཕྱིན་ཏེ་དེར་གཞིས་ཆགས་ནས་བོད་དུ་ཕྱིར་ལོག་བྱས་མེད། “ལྷ་སའི་
དོན་རྐྱེན”བྱུང་དུས་ཀླུ་ཁང་བ(རྒྱ་གར) ཀ་ལོན་སྦུག་ཏུ་ཡོད་ཅིང་ལྷ་སར་གནས་ཚུལ་ལྷག་པ་ཁོང་
གིས་རྩ་བ་ནས་ཤེས་ཀྱི་མེད།
ཕྱི་ཟླ་༣ ཚེས་༩ ཉིན་གྱི་ཉིན་རྒྱབ་ཏཱ་ལའི་བླ་མ་རྒྱ་མིའི་དམག་ཁུལ་ཁང་དུ་ཆིབས་བསྒྱུར་
གནང་རྒྱུའི་གནས་ཚུལ་མང་ཚོགས་ཁྲོད་དུ་ད་དུང་ཁྱབ་གདལ་སོང་མེད་པས་རྩེ་དྲུང་ཡེ་ཤེས་ལྷུན་
གྲུབ་དང་བར་ཞི་གཉིས་ཀྱིས་གྲོས་བསྡུར་བྱས་ཏེ་ཐབས་ཤེས་གང་གཏོང་དགོས་བྱུང་ཡང་ཏཱ་ལའི་
བླ་མ་རྒྱ་མིའི་དམག་ཁུལ་ཁང་དུ་ཆིབས་བསྒྱུར་གནང་མི་ཐུབ་པ་བཟོ་རྒྱུའི་སེམས་ཐག་བཅད་པ་
དང་། མཐའ་མ་ཁོ་གཉིས་ཀྱིས་ལྷ་སའི“མི་མང་ལ་སྐུལ་སློང”བྱས་ཏེ་མི་མང་གི་སྟོབས་ཤུགས་ལ་
བརྟེན་ནས་ཏཱ་ལའི་བླ་མ་བཀག་འགོག་བྱེད་རྒྱུའི་སེམས་ཐག་བཅད་པ་རེད། ཐོག་མར་ཁོ་གཉིས་
ཀྱིས་ཏཱ་ལའི་བླ་མ་པེ་ཅིང་དུ་ཆིབས་བསྒྱུར་གནང་རྒྱུར་བཀག་འགོག་བྱེད་པའི་གསང་བའི་ཚོགས་
འདུར་ཞུགས་མྱོང་བའི་བོད་གཞུང་གི་དམའ་རིམ་ལས་བྱེད་ཁག་གཅིག་ལ་གནས་ཚུལ་དེ་བཤད་
པ་དང༌། དེ་རྗེས་བར་ཞིས་རྐང་འཁོར་བཞོན་ཏེ་ནོར་བུ་གླིང་ཁ་ནས་ཕོ་བྲང་པོ་ཏ་ལར་སོང་བ་
དང༌། ཁོང་གིས་གནས་ཚུལ་དེ་ཞོལ་གྲོང་རྡལ་དུ་བཅའ་སྡོད་བོད་དམག་ལ་བརྒྱུད་སྤེལ་བྱས། རྩེ་
དྲུང་ཡེ་ཤེས་ལྷུན་གྲུབ་ཀྱིས་རྟར་བཞོན་ཏེ་ལྷ་ས་གྲོང་ཁྱེར་ནང་ཕྱིན་ཏེ་མི་མང་ཁྲོད་ཏཱ་ལའི་བླ་མ་ཕྱི་
ཉིན་རྒྱ་མིའི་དམག་ཁུལ་དུ་ཆིབས་བསྒྱུར་གནང་རྒྱུ་ཡིན་པའི་གནས་ཚུལ་ཁྱབ་སྤེལ་བཏང་བ་དང༌།
མི་མང་ཚང་མ་སང་ཉིན་ནོར་བུ་གླིང་ཁར་འཛོམས་དགོས་པའི་སྐུལ་སློང་བྱས་པ་རེད། ད་དུང་བར་
ཞི་རང་ཉིད་ཀྱིས་འབྲས་སྤུངས་དང་སེ་ར་དགོན་པའི་ཕྱག་མཛོད་ལ་ཏཱ་ལའི་བླ་མའི་སྐུ་ཕྱྭར་ཉེན་ཁ་
ཧ་ཅང་ཆེ་བས་དགོན་པས་གྲྭ་པ་ཚང་མ་སང་ཉིན་ནོར་བུ་གླིང་ཁར་གཏོང་དགོས་པའི་ཡི་གེ་ཞིག་
བྲིས་པ་དང༌། དེའི་ཐོག་ཏུ་ལྐོག་ཏུ་བོད་གཞུང་གི་ཐམ་ཀ་ཕབ་ནས་བསྐུར་བ་རེད། སྐབས་དེར་རྩེ་
དྲུང་ཡེ་ཤེས་ལྷུན་གྲུབ་དང་བར་ཞི་གཉིས་ཀྱིས་རང་གི་བྱ་སྤྱོད་ལ་བརྟེན་ནས་རྗེས་ལ་ལྷ་སའི་ནང་
ཟིང་ཆ་ཆེན་པོ་ལང་རྒྱུ་ཡིན་པ་བསམ་བློའི་ཡུལ་དུའང་འཁོར་མེད།
དེ་རྗེས་ཏཱ་ལའི་བླ་མ་རྒྱ་མིའི་དམག་ཁུལ་ཁང་དུ་ཆིབས་བསྒྱུར་གནང་རྒྱུའི་གནས་ཚུལ་མི་ཁ་
བརྒྱུད་དེ་མེ་རྒོད་ལྟར་ལྷ་ས་གྲོང་ཁྱེར་ཡོངས་ལ་ཁྱབ།
ཕྱི་ཟླ་༣ ཚེས་༩ ཉིན་གྱི་ཕྱི་དྲོ་རྟ་ར་བ་ལས་ཁུངས་གྲོལ་ནས་ཕྱིར་རང་ཤག་ཏུ་ལོག་རྗེས་
ཁོང་གིས་བང་མི་ཞིག་ཁོ་རང་གི་གྲོགས་པོ་མཁན་ཆུང་ཐུབ་བསྟན་བཟང་པོར་སང་ཉིན་ཏཱ་ལའི་བླ་
མ་རྒྱ་མིའི་དམག་ཁུལ་ཁང་དུ་ཆིབས་བསྒྱུར་གནང་འཆར་ཡོད་པས་ཁོང་སང་ཞོགས་སྔ་པོ་ནས
ནོར་བུ་གླིང་ཁར་ཏཱ་ལའི་བླ་མར་བཤོལ་འདེབས་བྱེད་པར་འགྲོ་དགོས་པའི་ཡི་གེ་ཞིག་སྐྱེལ་བར་
བཏང་བ་རེད།
དེ་དང་དུས་མཉམ་པར་རྒྱ་མི་ཚོས་བྲེལ་ཟིང་ཆེན་པོས་ལྷ་སའི་མཐོ་རིམ་སྐྱ་སེར་མི་སྣར་ཁ་
པར་བཏང་བ་དང༌། མགྲོན་ཤོག་བསྐུར་ཏེ་ཁོ་ཚོ་རྒྱ་དམག་གི་རིག་རྩལ་འཁྲབ་སྟོན་ལ་གདན་ཞུ་
བྱེད་བཞིན་ཡོད།
སྐབས་དེར་འཇུ་ཆེན་ཐུབ་བསྟན་ལྷ་ས་གྲོང་ཁྱེར་ཤར་ཕྱོགས་ཀྱི་སྦྲ་ནག་ཞོལ་དུ་སྡོད་ཀྱི་ཡོད་
ཅིང༌། ཕྱི་ཟླ་༣ ཚེས་༡༠ ཉིན་གྱི་ཐོ་རེངས་ཕྱི་རོལ་མི་ཚོགས་ཀྱི་འུར་ཟིང་སྒྲས་ཁོང་གི་གཉིད་
དཀྲོགས་པ་དང༌། ལོ་མང་བྲོས་བྱོལ་གྱི་ལམ་དུ་ཞུགས་ནས་གོམས་གཤིས་སུ་འཇགས་པའི་
དོགས་ཟོན་གྱི་བློས་བསྐུལ་ཏེ་ཁོང་གིས་གློག་འཁྱུགས་པ་ལྟར་མལ་ལས་ཐོན་ཏེ་སྒོ་རྩར་སོང་བ་ན་
མི་ཧ་ཅང་མང་པོ་འོད་པ་བརྒྱུགས་པ་ལྟར་བྲེལ་ཟིང་ཆེན་པོས་སྲང་ལམ་ནང་རྒྱུག་བཞིན་ཡོད་པ་
དང༌། ཁོ་ཚོས་གཤམ་གསལ་འབོད་སྒྲའང་སྒྲོག་བཞིན་ཡོད།
“༸རྒྱལ་བ་རིན་པོ་ཆེ་རྒྱ་མིའི་དམག་ཁུལ་ཁང་དུ་རྩ་བ་ནས་ཕེབས་འཇུག་རྒྱུ་མེད།”
“ཉེན་ཁ་ཧ་ཅང་ཆེན་པོ་རེད།”
“ཕེབས་ན་རྩ་བ་ནས་ཕྱིར་ལོག་གནང་རྒྱུ་ཡོང་གི་མ་རེད།”
འཇུ་ཆེན་ཐུབ་བསྟན་གྱི་ཀླད་པའི་ནང་འབར་རྫས་གས་པ་ལྟ་བུའི་ཚོར་བ་ཞིག་བྱུང་སྟེ་འཕྲལ་
མ་ཉིད་དུ་ཕྱིར་ཁང་པའི་ནང་ལོག་པ་དང་བྲེལ་འཚུབ་ཆེན་པོས་ཕྱུ་པ་གྱོན། མེ་མདའ་རིང་མདའ་
ལག་ཏུ་བླངས་རྗེས་མདའ་འཕངས་པ་ལྟར་མི་ཚོགས་ཁྲོད་བརྒྱུགས།

༨ ཆེས་ཛ་དྲག་གི་ཉིན་ཞིག

༄༅། །ཕྱི་ལོ་༡༩༥༩ ལོའི་ཟླ་༣ ཚེས་༡༠ ཉིན་གྱི་ཞོགས་པའི་ཆུ་ཚོད་ལྔ་པར་ཏཱ་ལའི་བླ་མ་
བདེ་ལྷོད་བྲལ་བའི་གཉིད་ལས་སད། ཁོང་གིས་ཞལ་ངོ་བསིལ་བ་དང༌། ཞབས་ཕྱིས་བཀྱགས་པའི་
གསོལ་ཇ་བཞེས་རྗེས་མཆོད་ཁང་ནང་ཕེབས། མཆོད་ཁང་ནང་སྤོས་བཟང་གི་དྲི་ངད་མངར་སིང་
ངེར་འཐུལ་བཞིན་ཡོད་པ་དང༌། བདེ་བར་གཤེགས་པའི་སྐུ་བརྙན་གྱིས་གང་བའི་མཆོད་གཤོམ་
མདུན་དུ་གསེར་དངུལ་གྱི་མཆོད་ཏིང་བདུན་གྲལ་སྟར་བསྒྲིགས་པོར་བཤམས་ཡོད་པ་དེ་ཚོའི་ནང་
ལི་ཁྲིའི་མདོག་གི་ཡོན་ཆབ་ཕུལ་ཡོད། སྟོན་པའི་སྐུ་བརྙན་མདུན་དུ་ད་དུང་མཆོད་མེ་འགའ་ཞལ་
ཁ་ཕྱེ་ཡོད་པ་དང༌། དེ་ཚོའི་སྡོང་རས་རྩེའི་མེ་ལྕེ་ལྷབ་ལྷུབ་ཏུ་གཡོ་བ་ཡོན་ཆབ་ནང་འཕྲོས་ཏེ་ཡོན་
ཆབ་ལས་མཆོད་མེ་འབར་བ་ལྟར་སྣང་བ་ངོ་མཚར་ཆེ། ཏཱ་ལའི་བླ་མས་སྟོན་པའི་སྐུ་བརྙན་མདུན་
དུ་རྐྱང་ཕྱག་གསུམ་བཙལ་རྗེས་དཀྱིལ་ཀྲུང་དུ་ཞོགས་པའི་སྒོམ་ལ་ཞུགས། དུས་ཡུན་གང་ཙམ་
རྗེས་ཏཱ་ལའི་བླ་མས་སྟན་ལས་བཞེངས་ཏེ་རྐྱོང་ཤད་ཅིག་གནང་རྗེས་དལ་བུར་མཆོད་ཁང་ནང་ནས་
ཕྱིར་ཕེབས།
སྐབས་དེར་ཏཱ་ལའི་བླ་མའི་དགོངས་པའི་ནང་ཟློག་ཏུ་མེད་པར་མིག་སྔའི་གནས་སྟངས་འཁོར་
བ་རེད། དེ་རིང་ཕྱི་དྲོ་ཁོང་གིས་རྣམ་ཀུན་གྱི་སྐུ་སྲུང་དང་ཆིབས་ཞབས་མེད་པར་གཅིག་པུར་རྒྱ་
མིའི་དམག་ཁུལ་ཁང་ནང་ཆེད་མངགས་ཁོང་གི་ཆེད་དུ་གཟིགས་འབུལ་ཞུ་རྒྱུའི་རྒྱ་མིའི་འཁྲབ་སྟོན་
ལ་གཟིགས་པར་ཕེབས་དགོས་ཀྱི་ཡོད། བོད་གཞུང་བཀའ་ཤག་གིས་ནོར་བུ་གླིང་ཁ་ནས་རྒྱ་མིའི་
དམག་ཁུལ་ཁང་བར་གྱི་ལམ་བར་དུ་ཁོང་གི་སྲུང་ཆར་རྒྱུན་སྲོལ་ལྟར་བོད་དམག་གི་སྐུ་སྲུང་བཀོད་
སྒྲིག་བྱེད་རྒྱུའི་ཐག་གཅོད་བྱས་ཡོད་ཀྱང་། རྒྱ་མིའི་དམག་ཁུལ་ཁང་མདུན་གྱི་རྡོ་ཟམ་རྗེས་ཁོང་
གཅིག་པུར་རྒྱ་མིའི་དམག་ཁུལ་ཁང་ནང་ཕེབས་དགོས་ཀྱི་ཡོད། དེ་འདྲའི་ཆིབས་བསྒྱུར་གནང་
སྟངས་ལོ་རྒྱུས་ཡུན་རིང་ལྡན་པའི་བོད་པའི་སྲོལ་རྒྱུན་དང་ཡོངས་སུ་འགལ་བ་ཡིན་པས་ཁོང་གི་
དགོངས་པའི་ནང་ཟློག་ཏུ་མེད་པར་དགའ་བྲང་དང་སྐུ་སྲུང་མདའ་དཔོན་གྱི་སྐད་ཆ་བྲག་ཅ་གྲགས་
པ་ལྟར་ཐུགས་ལ་འཁོར། སྤྱིར་ཁོང་གི་དགོངས་པའི་ནང་ཁོང་རང་ཉིད་ལ་ཉེན་ཁ་འཕྲད་རྒྱུ་རེད་
སྙམ་པའི་ཐུགས་ཁྲལ་མེད་ཀྱང་། ཁོང་གི་ཆིབས་བསྒྱུར་ལ་མང་ཚོགས་ཁྲོད་བསམ་ཚུལ་གང་ཡོད་
དམ་སྙམ་པའི་བློ་དོགས་ལྗིད་ཏིག་གེ་བ་ཞིག་ཡོད།
ཏཱ་ལའི་བླ་མས་ཐུགས་བག་ཕེབས་མེད་བཞིན་སྐས་འཛེགས་ལས་བབ་སྟེ་ལྡུམ་རའི་ནང་
ཕེབས། ཕྱི་ཟླ་གསུམ་པའི་ཞོགས་པའི་མཁའ་རླུང་དྭངས་ཤིང་བསིལ་བ་དང༌། ལྡུམ་རའི་ནང་དལ་
རླུང་སིབ་སིབ་ཏུ་ལྡང་བཞིན་ཡོད། ད་དུང་ས་སྟེང་དུ་རྩི་ཤིང་གི་མྱུ་གུ་གསར་དུ་བུད་དེ་ལྗང་ཐིང་
ངེར་གནས་ཡོད་པ་དང༌། ལྡུམ་རའི་ནང་བྱ་བྱེའུ་ཡིས་སྐད་སྒྲ་བསྒྲགས་ཏེ་གང་སར་གསོན་ཉམས་
ལྡན། ཞོགས་པའི་ཉི་ཟེར་འབྲས་སྤུངས་དགོན་པའི་རྒྱབ་ཀྱི་དགེ་འཕེལ་རི་ལྡེབས་སུ་ཕོག་པ་དང༌།
དེ་ནས་གང་ཙམ་རྗེས་དགོན་པའི་གསེར་ཟངས་ཀྱི་རྒྱ་ཕིབས་ལས་འོད་མདངས་རབ་ཏུ་འཚེར། ལོ་
བཅུའི་གོང་དུ་རྒྱ་དམག་གིས་ལྷ་ས་བཙན་བཟུང་བྱེད་ཉེར་ཐུག་སྐབས་གནས་ཆུང་ཆོས་སྐྱོང་ཆེན་
པོས་ཏཱ་ལའི་བླ་མས་བོད་ཀྱི་ཆབ་སྲིད་འགན་དབང་སྔ་སྣུར་གྱིས་བཞེས་དགོས་པའི་བཀའ་ལུང་
ཕེབས་པ་དང༌། སྐར་རྩིས་མཁན་གྱིས་ཚོན་མདོག་ལྗང་ཁུ་ཁོང་གི་ཁམས་དང་མཐུན་པོ་ཡོད་པའི་
གཏན་འབེབས་བྱས། ལྡུམ་རའི་ནང་ཁོང་གིས་འཁྱུག་ཙམ་རིང་ཐུགས་ཁྲལ་གཏིང་བརྗེད་དུ་སོང་བ་
ལྟར་འགྲམ་གྱི་ལྡུམ་རའི་ལས་བྱ་ཞིག་གི་ལག་ནས་ཆུ་ཟོམ་ཞིག་དང༌། གཟར་བུ་ཞིག་བླངས་ཏེ་སྐུ་
ངོ་མས་མེ་ཏོག་དང་རྩི་ཤིང་ལ་ཆུ་བསྐྱོན། དུས་ཚོད་ནམ་བྱུང་ལ་ཏཱ་ལའི་བླ་མ་ཆུ་ཚོད་འཁོར་ལོར་
བཟོ་བཅོས་སྐྱོན་རྒྱུར་མཉེས་པོ་ཡོད་པ་ཙམ་མ་ཟད། ཁོང་ད་དུང་ལྡུམ་རར་གཡོག་གཅེས་གནང་
རྒྱུར་ཡང་ཧ་ཅང་མཉེས་པོ་ཡོད།
གློ་བུར་དུ་ཕོ་བྲང་གི་ལྕགས་རིའི་ཕྱི་ནས་འུར་ཟིང་གི་སྐད་སྒྲ་གྲགས་པས་ཏཱ་ལའི་བླ་མ་ཡུད་
ཙམ་གྱི་ཉམས་དགའི་སྣང་བ་ལས་དཀྲོགས། དེ་མ་ཐག་ཁོང་གིས་མེ་ཏོག་ལ་ཆུ་སྐྱོན་མཚམས་
བཞག་པ་དང༌། ཡར་བཞེངས་ཏེ་ལྕགས་རིའི་ཕྱོགས་སུ་གཟིགས། ལྕགས་རིའི་ཕྱིར་མི་ཧ་ཅང་མང་
པོས་སྐད་འབོད་རྒྱག་བཞིན་ཡོད་པར་སྣང་ཡང༌། ཁོ་ཚོའི་འབོད་ཚིག་གསལ་པོར་ཐོས་མི་ཐུབ། ཏཱ་
ལའི་བླ་མས་ལག་གི་ཆུ་ཟོམ་ཐང་ལ་བཞག་སྟེ་རྟབ་རྟབ་པོར་ཕོ་བྲང་ནང་ཕེབས་པ་དང༌། ཞབས་ཕྱི་
ཞིག་ཕྱི་ལོགས་ཀྱི་གནས་ཚུལ་ལ་རྟོག་ཞིབ་བྱེད་པར་བཏང་བ་རེད།
དེ་དུས་དགུང་ལོ་བཅུ་གཉིས་ལ་སོན་པའི་མངའ་རིས་རིན་པོ་ཆེ་བསྟན་འཛིན་ཆོས་རྒྱལ་
འབྲས་སྤུངས་དགོན་པའི་ནང་ཞོགས་ཟས་བཞེས་གྲུབ་ནས་དཔེ་ཆ་གཟིགས་རྩིས་གནང་བཞིན་
པའི་སྐབས་ཕྱག་མཛོད་ཀྱིས་སྒོ་ཡོལ་ཕྱེ་སྟེ་ནང་དུ་ཡོང་བ་དང༌། རྒྱ་མིའི་དམག་ཁུལ་ཁང་ནས་
ཁོང་བསུ་བར་རླངས་འཁོར་ཞིག་བཏང་འདུག་ཅེས་ལན་ཕུལ། ཕྱག་མཛོད་ཀྱིས་རླངས་འཁོར་
དེ་དགོན་པའི་རྒྱལ་སྒོའི་ཕྱིར་སྒུག་བཞིན་འདུག །ཁ་ལོ་བས་རིན་པོ་ཆེ་ལམ་སེང་ཕེབས་རོགས་
ཟེར་གྱི་འདུག་ཅེས་བཤད། མངའ་རིས་རིན་པོ་ཆེས་དཔེ་ཆ་མདུན་ལྕོག་ཐོག་བཞག་སྟེ་དགོན་
པའི་རྒྱལ་སྒོའི་ཕྱིར་ཕེབས་ཙ་ན་དེར་རླངས་འཁོར་ཁ་ཤས་ཤིག་བཀག་ནས་བཞག་ཡོད། རླངས་
འཁོར་ནང་ཡོང་བའི་དམག་མི་ཞིག་གིས་མངའ་རིས་རིན་པོ་ཆེར་ཏཱ་ལའི་བླ་མ་ཉིན་གུང་ཆུ་ཚོད་
དང་པོར་དམག་ཁུལ་ཁང་གི་ཚོགས་ཁང་ནང་རིག་རྩལ་འཁྲབ་སྟོན་ལ་གཟིགས་པར་ཕེབས་རྒྱུ་
ཡིན་པས་དམག་ཁུལ་ཁང་གིས་ཁོ་ཚོ་རིན་པོ་ཆེ་བསུ་བར་བཏང་བྱུང་ཞེས་བཤད། མངའ་རིས་
རིན་པོ་ཆེས་ཏཱ་ལའི་བླ་མ་རྒྱ་མིའི་དམག་ཁུལ་ཁང་དུ་ཕེབས་རྒྱུའི་གནས་ཚུལ་སྔོན་ལ་ཐོས་མེད་
པས་ཡ་མཚན་ཏོག་ཙམ་བྱུང་བ་དང་། མངའ་རིས་རིན་པོ་ཆེ་ཏཱ་ལའི་བླ་མའི་གཅུང་པོ་ཡིན་པའི་
ཆ་ནས་རྒྱ་མིས་ཁོང་བྱེད་སྒོ་འདི་འདྲར་ཡང་ཡང་མགྲོན་འབོད་བྱེད་ཀྱི་ཡོད་ཀྱང་། རྣམ་ཀུན་ཡིན་
ན་སྤྱི་ཁྱབ་མཁན་པོ་དགའ་བྲང་ངམ། ཡང་ན་མགྲོན་གཉེར་ཆེ་མོ་ཕ་ལྷས་བང་ཆེན་ཞིག་བཏང་སྟེ་
ཁོང་ཐོག་མར་ནོར་བུ་གླིང་ཁར་སྐད་གཏོང་བ་དང༌། དེ་ནས་ཁོང་ཏཱ་ལའི་བླ་མའི་ཆིབས་ཞབས་
དང་ལྷན་དུ་བྱེད་སྒོ་དེ་ཚོར་འགྲོ་གི་ཡོད་པ་ལས་རྒྱ་མིས་བསུ་མི་བཏང་ནས་ཐད་ཀར་བྱེད་སྒོ་
ཚུགས་ཡུལ་དུ་འགྲོ་སྲོལ་མེད། དམག་མི་དེས་རྒྱ་མིས་ཁོང་གི་ཡུམ་དང་གཅེན་མོའང་འཁྲབ་སྟོན་
དེར་མགྲོན་འབོད་བྱས་ཡོད་ཅེས་ཞུས་ཀྱང༌། ཁོང་གིས་རྒྱལ་ཡུམ་ཆེན་མོ་བྱེད་སྒོ་དེ་རིགས་ལ་སྤྲོ་
སྣང་གཏན་ནས་མེད་པ་དང༌། སྐུའི་གཅེན་མོ་མཆོག་ཀྱང་ཧ་ལམ་ཕེབས་རྒྱུ་མིན་པ་གསལ་པོར་
མཁྱེན་གྱི་ཡོད།
ཡབ་གཞིས་ཚང་གི་ཕྲུ་གུ་ཆུང་ཤོས་ཡིན་པའི་མངའ་རིས་རིན་པོ་ཆེ་སྤྱང་གྲུང་འཛོམས་ལ་
ཤེས་འདོད་ཀྱི་བློ་ཆེན་པོ་ཡོད་མཁན་ཞིག་ཡིན་པ་དང་། ཁོང་ཆུང་དུས་ཕྲུ་གུ་གཞན་ཀུན་དང་འདྲ་
བར་མེ་མདའ་དང་གནམ་གྲུ་སོགས་ལ་ཧ་ཅང་མཉེས་པོ་ཡོད། འོན་ཀྱང༌། ཁོང་དགུང་ལོ་བཞིའི་
སྐབས་སུ་མངའ་རིས་རིན་པོ་ཆེ་སྐུ་ཕྲེང་ལྔ་པར་ངོས་འཛིན་ཞུས་པར་བརྟེན་རབ་ཏུ་བྱུང་ནས་
འབྲས་སྤུངས་དགོན་པར་དཔེ་ཆ་གཟིགས་པར་བཏང་བ་རེད། ཁོང་དཔེ་ཆ་བློར་འཛིན་བྱེད་རྒྱུར་
མཉེས་པོ་མེད་ལ་དགོན་པའི་འཚོ་བར་དེ་བས་མཉེས་པོ་མེད། དེ་བས་ཁོང་སྐུ་ཐོག་གོང་མས་ཤུལ་
དུ་བཞག་པའི་མེ་མདའ་ཁ་ཤས་དེ་ཚོར་དགའ་སྣང་ཆེ་བ་ཡོད། དེ་ལྟར་སོང་མངའ་རིས་རིན་པོ་
ཆེའི་དགོངས་པར་རྒྱ་མིའི་དམག་ཁུལ་ཁང་དུ་འཁྲབ་སྟོན་ལྟ་བར་འགྲོ་རྒྱུ་བྱུང་ན་སྐྱིད་པོ་ཡོང་གི་
རེད་སྙམ་པ་རེད།
དེ་ཉིན་དགོན་པར་བསྡད་དེ་དཔེ་ཆ་བློར་འཛིན་བྱེད་མི་དགོས་པའི་དགའ་སྣང་གིས་མམངའ་
རིས་རིན་པོ་ཆེས་གནད་དོན་དེའི་ཐོག་བསམ་བློ་མ་བཏང་བར་དམག་མི་ཚོ་དང་སྐད་ཆ་བཤད་དེ་
རྒྱ་མིས་མགྲོན་འབོད་བྱས་པའི[འབྲས་སྤུངས་ཀྱི]བླ་ཆེན་གཞན་ཁག་གཅིག་བསྒུགས་ནས་བསྡད།
གང་ཙམ་རྗེས་བླ་ཆེན་ཚོ་རིམ་པས་རྒྱལ་སྒོའི་ཕྱིར་སླེབས་པ་དང་། དམག་མི་ཚོར་འཚམས་འདྲི་
ཞུས་རྗེས་ཚང་མ་རླངས་འཁོར་ནང་བཞུགས། སྐུ་ན་གཞོན་པའི་མངའ་རིས་རིན་པོ་ཆེས་སྤྲོ་སྣང་
དང་བཅས་བླ་ཆེན་ཚོ་དང་མཉམ་དུ་རླངས་འཁོར་ནང་འཛུལ་བ་དང༌། དེ་དུས་ཞོགས་པའི་ཉི་གཞོན་
ཤར་རིའི་རྩེ་ནས་འོད་ཟེར་འཚེར་བཞིན་ཡོད།
མཇུག་བསྒྲིལ་མ་ཐག་པའི་སྨོན་ལམ་ཆེན་མོའི་སྐབས་སུ་ཏཱ་ལའི་བླ་མའི་བསང་སྣེ་འདྲེན་
མཁན། རང་ལོ་བཅུ་བདུན་ལ་སོན་པའི་ཐུབ་བསྟན་མཁས་བཙུན་གྱི་ངོས་ནས་བཤད་ན། ཁོང་གིས་
ཕྱི་ཟླ་༣ ཚེས་༡༠ཉིན་གྱི་ཞོགས་པ་རྣམ་ཀུན་དང་འདྲ་བར་མལ་ལས་ལངས་རྗེས་ལག་ངོ་བཀྲུས་
པ་དང༌། ཞོགས་ཟས་བཟས། དེ་རྗེས་ནོར་བུ་གླིང་ཁར་ལས་ཀར་ཕྱིན་པ་རེད། ཐུབ་བསྟན་མཁས་
བཙུན་གྱི་ཨ་ཞང་དང་གཅེན་པོའང་ནོར་བུ་གླིང་ཁར་ལས་ཀ་བྱེད་ཀྱི་ཡོད། སྨོན་ལམ་ཆེན་མོ་
མཇུག་བསྒྲིལ་རྗེས་ཐུབ་བསྟན་མཁས་བཙུན་ལ་ཁོ་རང་ཏཱ་ལའི་བླ་མ་ལྷོ་ཁར་ཆིབས་བསྒྱུར་གནང་
སྐབས་ཆིབས་ཞབས་ཀྱི་ཁོངས་སུ་བདམས་ཐོན་བྱུང་བའི་བརྡ་ལན་འབྱོར་བས་ཡིད་ལ་བརྗོད་མི་
ཤེས་པའི་དགའ་ཚོར་བྱུང་སྟེ་ཏཱ་ལའི་བླ་མ་གང་མགྱོགས་ལྷོ་ཁར་ཆིབས་བསྒྱུར་གནང་ན་ཅི་མ་རུང་
སྙམ་བཞིན་ཡོད། དེ་ཉིན་ཞོགས་པ་ཐུབ་བསྟན་མཁས་བཙུན་དང་གཅེན་པོ་གཉིས་རྣམ་ཀུན་ལྟར་
རྐང་འཁོར་བཞོན་ཏེ་ལས་ཀར་འགྲོ་རྩིས་བྱེད་སྐབས་ཁོ་ཚོའི་སྤུན་མཆེད། བོད་གཞུང་གི་སེར་མོ་
བའི་ལས་བྱེད་མཚན་ལ་ངག་དབང་ཆོས་འཕེལ་ཞུ་བ་ཁོང་བྲེལ་འཚུབ་ཆེན་པོས་ཁོ་ཚོའི་ཁྱིམ་དུ་
ཡོང་བ་དང༌། ཁོ་གཉིས་ཕྱིར་འགྲོ་རྩིས་ཡོད་པ་ཤེས་ནས་ཁོང་གིས“དེ་རིང་གཟབ་གཟབ་བྱོས།
ཡག་ཤོས་བྱུང་ན་མཉམ་དུ་མེ་མདའ་ཁྱེར་ནས་སོང”ཞེས་བཤད།
ཐུབ་བསྟན་མཁས་བཙུན་གྱིས་གནས་ཚུལ་གང་བྱུང་འདུག་གམ་ཞེས་དྲིས་པར།
ཁོང་གིས་“་ཁྱོད་གཉིས་ཀྱིས་མགྱོགས་མྱུར་ཤེས་ཀྱི་རེད”ཅེས་ལན་བཏབ་སྟེ་ནང་དུ་སོང༌།
གཅེན་གཅུང་གཉིས་ཀྱིས་རྐང་འཁོར་བཞོན་ཏེ་གཙུག་ལག་ཁང་བརྒལ་ནས་འགྲོ་སྐབས་
ལམ་བར་དུ་བོད་གཞུང་གི་ལས་བྱེད་ཅིག་གིས་མི་ཚོགས་ཆེན་པོ་ཞིག་སྣེ་ཁྲིད་དེ་ནོར་བུ་གླིང་
ཁའི་ཕྱོགས་སུ་འགྲོ་བཞིན་ཡོད་པ་དང༌། ལོ་ན་ཅུང་རྒན་པ་ཁ་ཤས་མིག་ཆུའང་གཏོང་བཞིན་ཡོད་
པ་མཐོང་བ་རེད། ཁོ་གཉིས་ཕོ་བྲང་པོ་ཏ་ལའི་ཉེ་འཁོར་དུ་སླེབས་སྐབས་སེམས་ཁྲལ་གྱི་ཁུར་
མ་ཐེག་པའི་མི་ཚོགས་གཞན་ཞིག་ཐུག་པ་དང༌། ཁོ་ཚོའི་འགོ་ཁྲིད་མཁན་ནི་ནོར་བུ་གླིང་ཁའི
གཉེར་པ་རེད། འོན་ཀྱང༌། ཁོ་གཉིས་ནོར་བུ་གླིང་ཁར་སླེབས་སྐབས་ཐམས་ཅད་སྔར་རྒྱུན་ལྟར་
རེད། ཀ་དང་མདའ་ཤོག་གི་དམག་མི་ཚོ་ནོར་གླིང་ཕོ་བྲང་གི་གཞུང་སྒོའི་མདུན་དུ་སྲུང་ཆར་བསྡད་
ཡོད་པ་དང་། ཉེ་འཁོར་གྱི་ཡུལ་མི་ཁ་ཤས་རྡོའི་སེང་གེའི་གཡས་གཡོན་དུ་རང་དགར་ཕར་འགྲོ་
ཚུར་འོང་བྱེད་བཞིན་ཡོད། བུ་སྤུན་གཉིས་ཀྱིས་རྐང་འཁོར་ལས་བབ་པ་དང༌། ལག་གིས་རྐང་
འཁོར་འབུད་བཞིན་ནོར་བུ་གླིང་ཁའི་གཞུང་སྒོའི་ནང་འཛུལ།
དེ་ཉིན་ཞོགས་པ་གྲྭ་པ་ན་གཞོན་བྱམས་པ་བསྟན་འཛིན་གྱིས་རྐང་ཐང་དུ་བོད་རང་སྐྱོང་ལྗོངས་
གྲ་སྒྲིག་ཨུ་ཡོན་ལྷན་ཁང་ཕྱོགས་སུ་འཆར་ཅན་གྱི་ཆབ་སྲིད་སློབ་སྦྱོང་འཛིན་གྲྭར་སོང་བ་རེད།
དུས་ཁོང་ལོ་ཉི་ཤུ་རྩ་གསུམ་ཟིན་ཙམ་ཡིན་པ་དང༌། ལས་ཀར་ཞུགས་ནས་ཟླ་བ་ཁ་ཤས་ལས་སོང་
མེད། ཁོང་གིས་བོད་རང་སྐྱོང་ལྗོངས་གྲ་སྒྲིག་ཨུ་ཡོན་ལྷན་ཁང་གི་ནོར་སྲིད་ལས་ཁུངས་ནང་རྩིས་
པའི་སྦྱོང་བརྡར་བྱེད་བཞིན་ཡོད་པ་དང༌། དུས་མཚུངས་སུ་ཁོང་ལ་ནོར་བུ་གླིང་ཁའི་ནང་དུའང་
ལས་འགན་ཞིག་ཡོད་དེ། དུས་ཆེན་ཁག་གི་སྐབས་སུ་ཏཱ་ལའི་བླ་མར་ལྷ་མོའི་འཁྲབ་སྟོན་གཟིགས་
འབུལ་ཞུ་གི་ཡོད་པས། དེ་དུས་ཁོང་གིས་གཟིགས་འབུལ་གྲ་སྒྲིག་ཚོགས་ཆུང་ནང་ལས་ཀ་བྱེད་
དགོས་ཀྱི་ཡོད།
ཉིན་སྔོན་མའི་དགོང་དྲོ་ལས་རོགས་བློ་ཉེ་ཞིག་གིས་བྱམས་པ་བསྟན་འཛིན་ལ་ལྐོག་ལྐོག་
སུད་སུད་ངང་སང་ཉིན་ཞོགས་པ་ཁོང་བོད་རང་སྐྱོང་ལྗོངས་གྲ་སྒྲིག་ཨུ་ཡོན་ལྷན་ཁང་དུ་འགྲོ་
རྒྱུའི་ཚབ་ཏུ་ནོར་བུ་གླིང་ཁར་འགྲོ་དགོས་པའི་བརྡ་བཏང་བས། ཁོང་གིས་ལས་རོགས་དེར“ཅིའི་
ཕྱིར། སྐད་ཆ་གསལ་པོ་ཤོད་དང”ཞེས་དྲིས་ཀྱང༌། ལས་རོགས་དེས་ཁོང་ལ་བསྐྱར་དུ་སང་ཉིན་
ནོར་བུ་གླིང་ཁར་འགྲོ་དགོས་པའི་ལྐོག་བརྡ་བཏང་བ་ལས་ལན་གསལ་པོ་ཞིག་མ་བཏབ། དེ་ཉིན་
ཞོགས་པ་བྱམས་པ་བསྟན་འཛིན་གྱིས་ཤག་ནས་སྔར་རྒྱུན་ལྟར་བོད་རང་སྐྱོང་ལྗོངས་གྲ་སྒྲིག་ཨུ་
ཡོན་ལྷན་ཁང་དུ་འགྲོ་བའི་ལམ་ལ་ཞུགས་པ་དང༌། ཕོ་བྲང་པོ་ཏ་ལའི་མདུན་དུ་སླེབས་སྐབས་གློ་
བུར་དུ་ལས་རོགས་དེས་བཤད་པའི་སྐད་ཆ་ཡིད་ལ་འཁོར་བས་ཁོང་གིས་གོམ་པ་སྤོ་མཚམས་
བཞག་སྟེ་བོད་རང་སྐྱོང་ལྗོངས་གྲ་སྒྲིག་ཨུ་ཡོན་ལྷན་ཁང་དུ་འགྲོ་དགོས་སམ། ཡང་ན་ནོར་བུ་
གླིང་ཁར་འགྲོ་དགོས་པ་ཐག་མ་ཆོད་པར་ལམ་ཟུར་དུ་བསམ་བློ་གཏོང་བཞིན་དེ་མུར་བསྡད་པས་
སྐབས་དེར་བོད་རང་སྐྱོང་ལྗོངས་གྲ་སྒྲིག་ཨུ་ཡོན་ལྷན་ཁང་གི་ལས་རོགས་རྩེ་དྲུང་ཞིག་ལམ་དུ་
འགྲོ་བ་ཁོང་གིས་མཐོང་བས་སེམས་ནང་གློ་བུར་དུ་ནོར་བུ་གླིང་ཁར་འགྲོ་འདོད་ཆེན་པོ་བྱུང་སྟེ་
ཁོང་གིས་ལས་རོགས་དེར་ཁོང་དེ་རིང་ལས་ཁུངས་ལས་དགོངས་པ་ཞུ་རོགས་ཞེས་རེ་བ་ཞུས་
པར་ལས་རོགས་དེས་ནོར་བུ་གླིང་ཁར་གནས་ཚུལ་ཞིག་ལྷག་ཉེན་ཡོད་པ་སྔོན་ཚུད་ནས་ཤེས་
ཀྱི་ཡོད་པ་ལྟར་ཁོང་ལ་ནོར་བུ་གླིང་ཁར་མ་འགྲོ་ཞེས་བསླབ་བྱ་བརྒྱབ། དེ་ལྟར་ཡང༌། ཁོང་གིས་
བློ་ཐག་བཅད་ཟིན་པས་ཕོ་བྲང་པོ་ཏ་ལའི་མདུན་ནས་ནོར་བུ་གླིང་ཁར་འགྲོ་སྐབས་ལམ་བར་དུ་
ཕོ་མོ་རྒན་གཞོན་ཧ་ཅང་མང་པོ་བྲེལ་འཚུབ་ཆེན་པོས་ནོར་བུ་གླིང་ཁར་ཁ་གཏད་དེ་འགྲོ་བཞིན་
ཡོད་པར་ཁོང་ཧ་ལས་པ་རེད། བྱམས་པ་བསྟན་འཛིན་གྱི་སེམས་ནང་མི་མང་པོ་འདི་འདྲ་ནོར་བུ་
གླིང་ཁར་གང་བྱེད་དུ་འགྲོ་གི་ཡོད་དམ་སྙམ་སྟེ་ཡ་མཚན་སྐྱེས་པ་དང༌། གང་ཙམ་རྗེས་མི་ཚོགས་
ཁྲོད་ནས་ངོ་ཤེས་ཤིག་ཐུག་པས་ཁོང་གིས་མི་དེར“ནོར་བུ་གླིང་ཁར་གནས་ཚུལ་གང་ལྷག་འདུག་
གམ”ཞེས་དྲིས།
ངོ་ཤེས་དེས་“དཔེ་སྲིད་ཀྱི་མ་རེད། རྒྱ་མིས་རྒྱལ་བ་རིན་པོ་ཆེ་དམག་ཁུལ་ཁང་དུ་མགྲོན་
འབོད་བྱས་འདུག །ཁོང་གི་སྐུ་ཕྱྭར་ཉེན་ཁ་ཡོད”ཅེས་ལན་བཏབ།
སྐད་ཆ་དེ་ཐོས་མ་ཐག་བྱམས་པ་བསྟན་འཛིན་དངངས་སྐྲག་སྐྱེས་ཏེ་ངོ་གདོང་སྐྱ་བོར་གྱུར་པ་
དང༌། གོམ་སྟབས་རང་བཞིན་གྱིས་མགྱོགས་སུ་སོང་ནས་ཁོང་གིས་འདུར་རྒྱུགས་བཏང་སྟེ་ནོར་བུ་
གླིང་ཁའི་ཕྱོགས་སུ་བསྐྱོད།
དེ་ཉིན་བརྒྱ་དཔོན་སྲི་ཐར་ཕུན་ཚོགས་ནོར་བུ་གླིང་ཁའི་རྒྱལ་སྒོ་ཨ་མའི་སྒོ་སྲུང་ལས་བྱར་
ཡོད་ཅིང༌། ཞོགས་པའི་ཆུ་ཚོད་བརྒྱད་པ་ཡས་མས་སུ་ཁོང་གིས་གློ་བུར་དུ་མི་མང་ཧ་ཅང་མང་
པོས་ལྷ་སའི་ཕྱོགས་ནས་སྐད་འབོད་རྒྱག་གིན་ནོར་བུ་གླིང་ཁའི་ཕྱོགས་སུ་ཡོང་བཞིན་ཡོད་པ་
མཐོང་བ་རེད། སྲི་ཐར་ཕུན་ཚོགས་ཀྱིས་གནས་ཚུལ་གང་བྱུང་བ་ཤེས་ཀྱི་མེད་ལ། མི་མང་ནོར་
བུ་གླིང་ཁར་ཡོང་དོན་གང་ཡིན་པའང་ཤེས་ཀྱི་མེད་པས་ཁོང་གིས་བྲེལ་འཚུབ་ཆེན་པོས་གཤམ་
འོག་སྲུང་དམག་ཚོར་རྒྱལ་སྒོར་སྲུང་སྐྱོབ་བྱེད་དགོས་པའི་བཀའ་བཏང་བ་དང༌། ལམ་སེང་སྐུ་སྲུང་
མདའ་དཔོན་ཕུན་ཚོགས་བཀྲ་ཤིས་ཀྱི་ཁྱིམ་དུ་ཁ་པར་བཏང་སྟེ་ཁོང་ལ་གནས་ཚུལ་སྙན་སེང་ཞུས་
པ་དང་ཐག་གཅོད་ཇི་ལྟར་བྱེད་དགོས་པའི་མཛུབ་སྟོན་གནང་རོགས་ཞུས་པ་རེད།
སྐུ་སྲུང་མདའ་དཔོན་ཕུན་ཚོགས་བཀྲ་ཤིས་མཚན་གང་གཉིད་མ་ཁུག་པར་ཉལ་ཁྲིའི་ཐོག་
འགྲེ་ལོག་བརྒྱབ་སྟེ་བསྡད་རྗེས་ཐོ་རེངས་མཚམས་སུ་གཞི་ནས་གཉིད་ཟམ་མི་ཟིམ་མི་ཞིག་ཁུག་
ཀྱང༌། སྲི་ཐར་ཕུན་ཚོགས་ཀྱི་ཁ་པར་གྱིས་གློ་བུར་དུ་ཁོང་གཉིད་ལས་སད། ཕུན་ཚོགས་བཀྲ་
ཤིས་ཀྱིས་སྲི་ཐར་ཕུན་ཚོགས་ཀྱི་གནས་ཚུལ་སྙན་སེང་ལ་གསན་རྗེས་ལམ་སེང་ཏཱ་ལའི་བླ་མའི་
ཕོ་བྲང་གསར་པའི་རྒྱལ་སྒོ་རྒྱག་དགོས་པ་དང༌། ད་དུང་སྐུ་སྲུང་མདའ་ཤོག་གི་རུ་དཔོན་དང༌།
བརྒྱ་དཔོན། ལྡིང་དཔོན་ཚང་མ་མདའ་དཔོན་ལས་ཁུངས་སུ་ཚོགས་འདུར་འཛོམས་དགོས་པའི་
བཀའ་བཏང་བ་རེད། ཕུན་ཚོགས་བཀྲ་ཤིས་ཀྱིས་ཁ་པར་ལྕོག་ཙེའི་ཐོག་ཏུ་བཞག་རྗེས་གང་
མགྱོགས་ནོར་བུ་གླིང་ཁའི་སྐུ་སྲུང་དམག་སྒར་དུ་སོང་བ་དང༌། གཤམ་འོག་དམག་དཔོན་ཚང་མ་
འཛོམས་རྗེས་ཁོང་གིས་ཁོ་ཚོར་འཕྲལ་མ་ཉིད་དུ་ནོར་བུའི་གླིང་ཁའི་རྒྱལ་སྒོ་ཚང་མ་རྒྱག་དགོས་
པའི་བཀའ་བཏང་བ་དང༌། རུ་དཔོན་སྲེག་ཤིང་བློ་བཟང་དོན་གྲུབ་རྒྱལ་སྒོ་ཨ་མའི་སྲུང་བྱར་བཞག་
པ་རེད། དེ་རྗེས་ཁོང་གིས་རྒྱུག་ཤར་གློད་དེ་ཕོ་བྲང་གསར་པར་སྤྱི་ཁྱབ་མཁན་པོ་དགའ་བྲང་
དང་། མགྲོན་གཉེར་ཆེ་མོ་ཕ་ལྷར་གནས་ཚུལ་སྙན་སེང་ཞུ་བར་བསྐྱོད། དེ་དུས་གཞུང་ཞབས་མང་
པོ་ཞིག་ནོར་བུ་གླིང་ཁའི་ནང་ལས་ཀར་སླེབས་ཡོད་པ་དང༌། ཁོ་ཚོས་གནས་ཚུལ་གང་བྱུང་བ་མི་
ཤེས་པར་ཁང་པའི་ནང་ཅི་བྱེད་འདི་བྱེད་མ་ཤེས་པར་བསྡད་ཡོད།
དུས་ཡུན་དེའི་རིང་ལྷ་ས་གྲོང་ཁྱེར་དང་ཞོལ་གྲོང་རྡལ་ཁུལ་གྱི་མི་མང་གྲངས་ལས་འདས་
པ་འོད་པ་བརྒྱུགས་པ་ལྟར་ལང་ལོང་དུ་ནོར་བུ་གླིང་ཁར་སླེབས་པ་དང༌། ཁོ་ཚོ་ཁ་ཤས་ཀྱིས་
ལག་ཏུ་དབྱུག་པ་དང༌། ཁ་ཤས་ཀྱིས་དཔའ་དམ། ཁ་ཤས་ཀྱིས་སྒལ་བར་མེ་མདའ་ཁྱེར་ཡོད་
ཅིང༌། ནོར་བུ་གླིང་ཁའི་རྒྱལ་སྒོ་ཨ་མའི་མདུན་གྱི་མི་ཚོགས་ཇེ་ཆེ་ནས་ཇེ་ཆེར་འཕེལ་བ་རེད།
མང་ཚོགས་ཁ་ཤས་ཀྱིས་ནོར་བུ་གླིང་ཁར་སྐོར་བ་རྒྱག་བཞིན་ཡོད་པ་དང༌། ཁ་ཤས་ཀྱིས་རྒྱལ་
སྒོ་ཨ་མར་ཁ་གཏད་དེ་ཕྱག་འཚལ་བཞིན་ཡོད་པ། ད་དུང་ཁ་ཤས་ཀྱིས་ནོར་བུ་གླིང་ཁའི་ཕྱོགས་
སུ“རྒྱལ་བ་རིན་པོ་ཆེ་དམག་ཁུལ་ཁང་དུ་རྩ་བ་ནས་ཆིབས་བསྒྱུར་གནང་རྒྱུ་མེད”ཅེས་དང་། “སྐུ་
དྲག་ཚོས་ང་ཚོའི་ཡིད་བཞིན་ནོར་བུ་དང་རྒྱ་མིའི་དཱ་ཡང་བརྗེ་པོ་མ་རྒྱག་རོགས”ཞེས་ངུ་འབོད་
བྱེད་བཞིན་ཡོད།
སྐབས་དེར་རྒྱ་མིའི་ལས་ཁུངས་ཁག་གི་དྲག་ཆས་སྤྲས་པའི་ཡུལ་དམག་ལ་གོང་རིམ་ནས་
འཕྲལ་མ་ཉིད་དུ་དམག་རྒྱག་གི་གྲ་སྒྲིག་བྱེད་དགོས་པའི་ཛ་དྲག་བརྡ་ཐོ་འབྱོར་བས་ཡུལ་དམག་ཚང་
མས་འཚང་ཁ་ཤིག་ཤིག་ངང་མེ་མདའ་ཁྱེར་ཏེ་ཐོག་ཀའི་ཡིབ་ཁང་ནང་འཛུལ་བ་དང་། མེ་མདའ་
རྒྱག་ཆོག་ཆོག་བྱས་ཏེ་བསྡད།
ནོར་བུ་གླིང་ཁར་རྣམ་ཀུན་ལྟར་ལས་ཀར་སླེབས་པའི་གཞུང་ཞབས་ན་གཞོན་ཁག་གཅིག་
ལ་གོང་རིམ་ནས་ཁོ་ཚོས་སྐུ་སྲུང་དམག་དང་མཉམ་དུ་མི་མང་ནོར་བུ་གླིང་ཁའི་ནང་འུར་འཛུལ་
དང༌། མི་གང་བྱུང་ཡར་འགྲོ་མར་འོང་བྱེད་མི་བཅུག་པར་ནོར་བུ་གླིང་ཁའི་རྒྱལ་སྒོར་ལྟ་སྲུང་ནན་
པོ་བྱེད་དགོས་པའི་བཀའ་འབྱོར་བ་རེད། གཞུང་ཞབས་ན་གཞོན་དེ་ཚོའི་ཁོངས་སུ་ཐུབ་བསྟན་
མཁས་བཙུན་ཡང་ཡོད་ཅིང༌། ཁོང་གིས་དེ་དུས་གཞི་ནས་ཏཱ་ལའི་བླ་མ་རྒྱ་མིའི་དམག་ཁུལ་ཁང་དུ་
གཟིགས་མོར་ཆིབས་བསྒྱུར་གནང་རྒྱུ་ཡིན་པའི་གནས་ཚུལ་དེ་ཤེས་པས་ཁོང་གིས་སྐུ་སྲུང་དམག་
དང་གཞུང་ཞབས་གཞན་དང་མཉམ་དུ་ནོར་བུ་གླིང་ཁའི་རྒྱལ་སྒོ་ཨ་མ་དམ་པོར་བརྒྱབ་སྟེ་དེར་སྲུང་
བྱ་བྱས་ཏེ་བསྡད།
ལེགས་བཅོས་ལས་ཁུངས་ནང་ལས་ཀ་བྱེད་ཀྱི་ཡོད་པའི་བསྟན་པ་བཟོད་པས་གཡོག་པོའི་
ཁ་ནས་རྒྱ་མིས་ཏཱ་ལའི་བླ་མ་པེ་ཅིང་དུ་བཙན་ཁྲིད་བྱེད་རྩིས་ཡོད་པའི་གནས་ཚུལ་ཐོས་རྗེས་ཁོང་
གིས་དེ་ཉིན་ལས་ཁུངས་སུ་འགྲོ་རྒྱུའི་ཚབ་ཏུ་ནོར་བུ་གླིང་ཁར་ཕྱིན་པ་རེད། ལམ་བར་དུ་མི་ཧ་
ཅང་མང་པོ་གཅིག་ལས་གཅིག་མགྱོགས་པར་ནོར་བུ་གླིང་ཁའི་ཕྱོགས་སུ་རྒྱུག་བཞིན་ཡོད་པ་
དང་། བདེ་སྐྱིད་གླིང་ཁ་ནས་ཁོང་གིས་ཡོངས་གྲགས་སུ“ཆབ་མདོའི་མཁན་ཆུང”ཞེས་བོས་པའི་
མཁན་ཆུང་བསོད་ནམས་རྒྱ་མཚོས་ལུས་ལ་གྲྭ་ཆས་གྱོན་བཞིན་ལི་ཁྲིའི་མདོག་གི་སྦག་སྦག་ཅིག་
བཏང་སྟེ་བྱ་འཕུར་བ་ལྟར་ནོར་བུ་གླིང་ཁའི་ཕྱོགས་སུ་འགྲོ་བཞིན་ཡོད་པ་མཐོང༌། ཁོང་ཏན་ཏན་
ནོར་བུ་གླིང་ཁར་གཞུང་ཞབས་ཚོ་ཞོགས་པ་ཇ་མཉམ་དུ་འཐུང་བའི་འདུ་འཛོམས། “དྲུང་ཇའི”རྗེས་
ཟིན་པར་འགྲོ་གི་ཡོད་ངེས་རེད། མཁན་ཆུང་བསོད་ནམས་རྒྱ་མཚོ་དང་རྒྱ་མི་འབྲེལ་བ་བཟང་པོ་
ཡོད་པར་བརྟེན་མང་ཚོགས་ཁྲོད་ཁོང་ལ་དོགས་པ་བྱེད་མཁན་མང་པོ་ཡོད། བསྟན་པ་བཟོད་པ་
ནོར་བུ་གླིང་ཁར་སླེབས་དུས་ཁོང་གིས་ནོར་བུ་གླིང་ཁའི་གཞུང་སྒོ་དམ་པོར་བརྒྱབ་ཡོད་པ་དང༌།
དེའི་མདུན་དུ་སྐད་འབོད་རྒྱག་མཁན་མི་ཚོགས་ཧ་ཅང་ཆེན་པོ་ཡོད་པ་མཐོང་བ་རེད།
ཞོགས་པའི་ཆུ་ཚོད་དགུ་པར་རང་ལོ་ཉེར་ལྔར་སོན་པའི་འཕྲིན་ལས་ཕུན་ཚོགས་ཀྱི་ཨམ་
ཕྲག་ནང་གསང་བའི་ཡི་གེ་ཞིག་བླུགས་ཏེ་ལྷ་ས་གྲོང་ཁྱེར་གྱི་ལྷོ་མཐར་ཆགས་པའི་གཞིས་ཀ་ཞིག་
ནས་ཐོན་པ་དང༌། རྐང་ཐང་དུ་ནོར་བུ་གླིང་ཁར་ཁ་ཕྱོགས་ནས་སོང༌།
གཞིས་ཀ་དེའི་བདག་པོ་ནི་ཏཱ་ལའི་བླ་མའི་ཡོངས་འཛིན་གླིང་རིན་པོ་ཆེ་རེད། ལྷ་སའི་ལག་
ཤེས་པའི་ཁྱིམ་ཚང་དཀྱུས་མ་ཞིག་གི་བུ་འཕྲིན་ལས་ཕུན་ཚོགས་རང་ལོ་བཅོ་བརྒྱད་ནས་གླིང་
རིན་པོ་ཆེའི་གཞིས་ཀའི་ནང་ཞབས་ཕྱིར་ཞུགས་ཡོད་པ་དང་། རྒྱུན་དུ་གཞིས་ཀ་དེར་སྡོད་ཀྱི་ཡོད།
འཕྲིན་ལས་ཕུན་ཚོགས་ཆུང་དུས་སྟོད་རྒྱུད་སྔགས་པ་གྲྭ་ཚང་ནང་ཚུགས་པའི་སྒེར་གྱི་སློབ་གྲྭ་ཞིག་
ཏུ་འགྲོ་མྱོང་བ་དང༌། ད་དུང་བཙུགས་ནས་ཡུན་རིང་པོ་མ་སོང་བར་སྒོ་བརྒྱབ་པའི་དབྱིན་ཇིའི་སློབ་
གྲྭར་ཡང་ཡུད་ཙམ་འགྲོ་མྱོང་བར་བརྟེན་ཁོང་གིས་ཡི་གེ་འབྲི་ཀློག་ཏོག་ཙམ་ཤེས་པས། ཁོང་གིས་
རྒྱུན་དུ་གཞིས་ཀའི་སྒོ་རའི་ནང་ཆུ་
གཏོར་བ་དང་གད་རྒྱག་པ་སོགས་
ཀྱི་ལས་ཀ་བྱེད་པ་ཕུད། ད་དུང་
གླིང་རིན་པོ་ཆེའི་དྲུང་ཡིག་གི་
ལས་ཀའང་བྱེད་ཀྱི་ཡོད།
དེ་ཉིན་ཞོགས་པ་འཕྲིན་ལས་
ཕུན་ཚོགས་ཀྱིས་ལམ་བར་དུ་མི་
ཧ་ཅང་མང་པོ་བྲེལ་འཚུབ་ངང་
ནོར་བུ་གླིང་ཁར་འགྲོ་བཞིན་ཡོད་
པ་མཐོང་བས་ཡ་མཚན་སྐྱེས། མི་
དེ་ཚོ་མང་ཆེ་བ་མི་མང་དཀྱུས་
མ་ཡིན་པ་དང༌། ཁོ་ཚོའི་ཁྲོད་དུ་
གཞུང་ཞབས་ཁ་ཤས་ཀྱང་མཐོང་
རྒྱུ་ཡོད། ཁོང་གིས་མི་ཞིག་ལ་གནས་ཚུལ་གང་བྱུང་བ་རེད་དམ་ཞེས་དྲིས་པར་མི་དེས“དེ་རིང་ཕྱི་
དྲོ་རྒྱལ་བ་རིན་པོ་ཆེ་རྒྱ་མིའི་དམག་ཁུལ་ཁང་དུ་འཁྲབ་སྟོན་གཟིགས་པར་ཕེབས་རྒྱུ་རེད། འཁྲབ་
སྟོན་གཟིགས་འབུལ་ནི་ཁ་གཡར་ས་ཙམ་ཡིན་པ་ལས་དོན་ངོ་མ་རྒྱ་མིས་རྒྱལ་བ་རིན་པོ་ཆེར་དབུ་
སྐོར་བཏང་སྟེ་ཁོ་ཚོའི་དམག་སྒར་ནང་ཁྲིད། དེ་རྗེས་ཁོང་རྒྱ་ནག་ལ་འཁྲིད་རྩིས་བྱེད་ཀྱི་ཡོད”ཅེས་
ལན་བཏབ།
གཏམ་དེར་འཕྲིན་ལས་ཕུན་ཚོགས་ཧང་སང་ཐག་ཆོད་དེ་རང་དབང་མེད་པར་གོམ་སྟབས་
མགྱོགས་སུ་གཏོང་དགོས་བྱུང་བ་རེད། འགྲོ་བཞིན་འགྲོ་བཞིན་ཁོང་གིས་གསང་བའི་ཡི་གེ་དེ་ཕྱུ་
པའི་ཨམ་ཕྲག་ནང་ནས་ཕྱིར་བཏོན་ནས་ལྟ་ཙམ་བྱས། དེ་ནི་ལྟེབ་རྩེག་བརྒྱབ་པའི་ཤོག་བུ་ཞིག་
སྐུད་པས་དམ་པོར་བདམས་ཡོད་པ་དང༌། སྐུད་པའི་ཐོག་ཏུ་ལ་ཐིགས་བརྒྱབ་ཡོད་པ་ཞིག་རེད།
ཁོང་གིས་ཡི་གེ་དེ་བཀའ་ཤག་གིས་ཏཱ་ལའི་བླ་མར་མོ་ལུང་གསུང་བརྟག་གནང་སྐྱོང་ཡོང་བའི་རེ་
ཞུ་ཡིན་པ་ཤེས་ཀྱི་ཡོད། བོད་གཞུང་བཀའ་ཤག་གིས་ཡང་ནས་ཡང་དུ་ཏཱ་ལའི་བླ་མར་མོ་ལུང་
གསུང་བརྟག་གནང་རོགས་ཞུ་གི་ཡོད་ཀྱང་དོན་དངོས་ཐོག་དེ་ཚོ་རྒྱུན་དུ་གླིང་རིན་པོ་ཆེས་གནང་
གི་ཡོད། ཉིན་གཉིས་གོང་དུ་བཀའ་ཤག་གིས་རེ་ཞུའི་ཡི་གེ་དེ་གླིང་རིན་པོ་ཆེའི་གཞིས་ཀར་བསྐྱལ་
ཡོད་ཀྱང་། ད་ལྟ་ལོ་གསར་ཚར་ནས་དུས་ཡུན་རིང་པོ་སོང་མེད་པས་གླིང་རིན་པོ་ཆེ་ད་དུང་ནོར་བུ་
གླིང་ཁར་བཞུགས་ཡོད་སྟབས་འཕྲིན་ལས་ཕུན་ཚོགས་ནོར་བུ་གླིང་ཁར་བཀའ་ཤག་གི་རེ་ཞུའི་ཡི་
གེ་དེ་གླིང་རིན་པོ་ཆེར་འབུལ་བར་འགྲོ་གི་ཡོད།
ཁོང་གིས་སེམས་ནང“བཀའ་ཤག་གིས་གནད་དོན་གང་གི་ཐོག་ལ་མོ་ལུང་གསུང་བརྟག་
ཞུས་ཡོད་དམ”སྙམ་བཞིན་ཡི་གེ་དེ་ཕྱིར་ཨམ་ཕྲག་ནང་བཅུག
རྩེ་དྲུང་གཉིས(བར་ཞི་དང་ཡེ་ཤེས་ལྷུན་གྲུབ)དང་ཁོ་གཉིས་ཀྱི་ལས་རོགས་ཚོས་ཏཱ་ལའི་བླ་མ་རྒྱ་
མིའི་དམག་ཁུལ་ཁང་དུ་ཆིབས་བསྒྱུར་གནང་འཆར་ཡོད་པའི་གནས་ཚུལ་ཁྱབ་སྤེལ་གཏོང་བའི་
ཐག་གཅོད་བྱེད་དུས་ཁོ་ཚོས་གནས་ཚུལ་དེ་མི་ཁ་གཅིག་བརྒྱུད་གཉིས་བརྒྱུད་བྱས་ཏེ་སྒྲོ་འདོགས་
ཧ་ཅང་ཆེན་པོ་ཡོང་རྒྱུ་ཡིན་པ་བསམ་བློར་འཁོར་མེད་ངེས་ཀྱང༌། དེ་ཉིན་ཞོགས་པ་ལྷ་སའི་མི་མང་
ཁ་ཤས་ཀྱིས་རྒྱ་མིས་ཏཱ་ལའི་བླ་མ་བཙན་ཁྲིད་བྱས་ཟིན་པའི་གནས་ཚུལ་ཐོས་ཡོད་པ་དང༌། ཁ་
ཤས་ཀྱིས་རྒྱ་མི་ནོར་བུ་གླིང་ཁའི་ནང་སླེབས་ཡོད་པ་དང་ཁོ་ཚོས་ཏཱ་ལའི་བླ་མ་འཁྲིད་རྩིས་བྱེད་
ཀྱི་ཡོད་པའི་གནས་ཚུལ་ཐོས་ཡོད། ཁམས་དང་ཨ་མདོར་བྱུང་བའི་གནས་ཚུལ་ཐོག་ཉེ་བའི་ཟླ་
ཤས་རིང་ལྷ་སའི་ནང་གནས་སྟངས་ཧ་ཅང་ཛ་དྲག་ཡིན་པ་བཅས་ལ་བརྟེན་ནས་གཏམ་འཆལ་དེ་
ཚོར་ཡིད་ཆེས་བྱེད་རིན་ཏན་ཏན་ཡོད་པར་སྣང་བ་དང༌། མི་ཚང་མས་ཏཱ་ལའི་བླ་མ་བོད་ཀྱི་རེ་བ་
བཅོལ་ཡུལ་ཉག་གཅིག་དེ་ཡིན་པས་ཁོང་རྒྱ་མིས་ལྷ་ས་ནས་འཁྲིད་བཅུག་ན་རྩ་བ་ནས་འགྲིག
ཐབས་མེད་པར་ཡིད་ཆེས་བྱེད་ཀྱི་ཡོད། དེར་བརྟེན། ཚོང་ཁང་གི་བདག་པོ་ཚོས་ཚོང་ཁང་སྒོ་
བརྒྱབ་པ་དང་། ཐང་ཁྲོམ་སྟོན་མཁན་ཚོས་ཁྲོམ་སྟེགས་བསྡུ་གསོག་བརྒྱབ་པ། འཇིགས་དངངས་
ཀྱིས་ཟིན་པའི་མི་མང་ལ་ལས་རྟར་བཞོན། ཁ་ཤས་ཀྱིས་རྐང་འཁོར་བཞོན། ཁ་ཤས་ཀྱིས་གོམ་
པ་བརྒྱབ་ནས་མི་ཚོགས་ཁྱུ་དང་ཁྱུ་བྱས་ཏེ་ཕྱོགས་བཞི་མཚམས་བརྒྱད་ནས་ནོར་བུ་གླིང་ཁར་
འཛོམས། ཞོགས་པའི་ཆུ་ཚོད་བཅུ་པའི་མཚམས་སུ་ནོར་བུ་གླིང་ཁའི་གཞུང་སྒོའི་མདུན་དུ་མི་
གྲངས་ཧ་ལམ་ཁྲི་གཅིག་ཡས་མས་ཤིག་སླེབས་ཡོད།
ལྷ་སའི་སྲང་ལམ་ཁག་དང་ནོར་བུ་གླིང་ཁའི་མདུན་དུ་འུར་ཟིང་ཇི་འདྲའི་ཆེ་རུང་ཏཱ་ལའི་བླ་མའི་
ནང་མིའི་གཟིམ་ཤག་ཡབ་གཞིས་སྟག་འཚེར་ཚང་དུ་ཐམས་ཅད་སྔར་རྒྱུན་ལྟར་འཇམ་ཐེང་ངེར་
གནས། རྒྱལ་ཡུམ་ཆེན་མོ་བདེ་སྐྱིད་ཚེ་རིང་གིས་ཞོགས་ཟས་མཆོད་རྗེས་ཁབ་སྐུད་ལག་ཏུ་བླངས་
ནས་འཚེམ་དྲུབ་སྐྱོན་བཞིན་དལ་ལྷོད་ངང་བཞུགས་པ་དང༌། ཁོང་གི་ཞབས་ཕྱི་ཚོས་རས་ཆར་
ཚོན་གཏོང་བཞིན་ཡོད་པ་དང་། གཉེར་པས་རྩིས་ཐོ་འགོད་བཞིན་ཡོད། དེ་དུས་བདེ་སྐྱིད་ཚེ་རིང་
གི་ཕྲུ་གུ་གཅིག་ཀྱང་ཁོང་གི་འགྲམ་དུ་མེད་དེ། བུ་གསུམ་དང་བུ་མོ་ཆུང་ཤོས་དེ་ཕྱི་རྒྱལ་ལ་ཡོད་
པ་དང༌། བུ་མོ་རྒན་པ་ཚེ་རིང་སྒྲོལ་མ་ནོར་བུ་གླིང་ཁའི་ཉེ་འགྲམ་གྱི་བོད་དམག་སྡོད་སྒར་དུ་ཁོ་
མོའི་སྐུ་ཟླ་མདའ་དཔོན་ཕུན་ཚོགས་བཀྲ་ཤིས་དང་མཉམ་དུ་སྡོད་ཀྱི་ཡོད། ཁོང་གི་བུ་ཆུང་ཤོས་
མངའ་རིས་རིན་པོ་ཆེ་འབྲས་སྤུངས་དགོན་པར་ཡོད་པས་ཁྱིམ་དུ་ཁོང་རང་ཉིད་ཕུད། ད་དུང་རང་
ལོ་བརྒྱད་ཅུ་ཟིན་པའི་ཁོང་གི་ཨ་མ་རྒན་འཁོགས་མ་གཏོགས་མེད།
དུས་ཡུན་རིང་པོ་མ་སོང་བར་ངོ་ཤེས་ཤིག་གིས་རྒྱལ་ཡུམ་ཆེན་མོར་ནོར་བུ་གླིང་ཁར་མི་མང་
གིས་ཁྲོམ་སྐོར་བྱེད་ཀྱི་ཡོད་པའི་གནས་ཚུལ་བསྐྱལ་བས་སྐད་ཅིག་ཉིད་ལ་ཡབ་གཞིས་ཚང་གི་
ལྷིང་འཇགས་འཁྲུགས། རྒྱལ་ཡུམ་ཆེན་མོ་མངའ་རིས་རིན་པོ་ཆེའི་བདེ་འཇགས་ལ་ཐུགས་ཁྲལ་
བྱུང་སྟེ་ལམ་སེང་གཉེར་པར་མི་བཏང་སྟེ་མངའ་རིས་རིན་པོ་ཆེ་ཁྱིམ་དུ་གདན་འདྲེན་ཞུ་དགོས་པའི་
བཀའ་བཏང་བ་རེད།
ནོར་བུ་གླིང་ཁའི་གཞུང་སྒོའི་མདུན་དུ་མི་ཚོགས་ཀྱིས་ལབ་གླེང་སྣ་ཚོགས་བྱེད་བཞིན་ཡོད་
དེ༑ ཁ་ཤས་ཀྱིས་གོ་ཐོས་ལ་ཏཱ་ལའི་བླ་མ་པེ་ཅིང་དུ་ཚོགས་འདུར་ཕེབས་འཆར་ཡོད་པ་དང་། ཉིན་
ཤས་གོང་འདམ་གཞུང་གནམ་ཐང་དུ་རྒྱ་ནག་ནས་གནམ་གྲུ་ཞིག་སླེབས་ཡོད་པ་དང་དེ་ཏན་ཏན་
ཏཱ་ལའི་བླ་མ་བསུ་བར་སླེབས་པ་རེད་ཅེས་དང༌། ཁ་ཤས་ཀྱིས་རྒྱ་མིས་ཏན་ཏན་ཏཱ་ལའི་བླ་མ་པེ་
ཅིང་དུ་མི་གཏར་ཉར་ཏེ་ཆུ་བཞི་སྒང་དྲུག་བསྟན་སྲུང་དང་བླངས་དམག་མགོ་བཏགས་མ་ཞུ་ཐབས་
མེད་བཟོ་རྩིས་ཡོད་ཅེས་ཟེར། ཡང་ཁམས་པ་དང་ཨ་མདོ་བ་ཁ་ཤས་ཀྱིས་ཚོགས་འདུ་དང༌།
སློབ་སྦྱོང་འཛིན་གྲྭ། གསོལ་སྟོན། རིག་རྩལ་འཁྲབ་སྟོན་ཟེར་བ་ཚང་མ་རྒྱ་མིའི་ཁ་གཡར་ས་ཙམ་
ཡིན་པ་དང་། ཁོ་ཚོའི་ཕ་ཡུལ་དུ་མིང་གྲགས་ཡོད་པའི་ས་གནས་ཀྱི་འགོ་པ་དང༌། མཁན་པོ། བླ་
ཆེན་མང་པོ་རྒྱ་མིས་ཚོགས་འདུ་དང་གསོལ་སྟོན་ལ་གདན་འདྲེན་ཞུས་རྗེས་མཐའ་མཇུག་ཁོ་ཚོ་
ལོག་རྒྱུ་བྱུང་མེད་པའི་དངོས་བྱུང་གནས་ཚུལ་མང་པོ་རེ་རེ་བཞིན་བགྲངས་པ་རེད། དཔེ་མཚོན་
གཅིག་ནི་རོང་བོ་དགོན་ཆེན་གྱི་རོང་བོ་གྲུབ་ཆེན་སྐུ་ཕྲེང་བདུན་པ་བློ་བཟང་འཕྲིན་ལས་ལུང་རྟོགས་
རྒྱ་མཚོ་ཡིན་པ་དང༌། དཔེ་མཚོན་གཞན་ཞིག་ནི་མང་ཚོགས་ཀྱིས་གུས་བཀུར་ཆེན་པོ་ཞུ་ཡུལ་
མཚོ་སྔོན་ཤྭ་རྫོང་སྒྲུབ་སྡེའི་དགུང་ལོ་བདུན་ཅུར་སོན་པའི་ཨ་རོ་ཚང་རིན་པོ་ཆེ་སྐུ་ཕྲེང་གསུམ་
པ་རེད། ཡོངས་གྲགས་ལྟར་ན་ཁོ་ཚོ་ཚང་མ་རྒྱ་མིས་བཙོན་ཁང་ནང་བཅུག་ཡོད་པ་དང༌། ཁ་
ཤས་དམར་གསོད་ཀྱང་བཏང་བའི་གནས་ཚུལ་གོ་རྒྱུ་ཡོད། ཁམས་པ་དང་ཨ་མདོ་བ་དེ་ཚོས་ཉེ་
བའི་ལོ་ཤས་ནང་ཁོ་རང་ཚོའི་ཕ་ཡུལ་དུ་བྱུང་བའི་གནས་ཚུལ་ཤོད་བཞིན་མིག་ཟུང་ནས་མཆི་མ་
འགོག་མི་ཐུབ་པར་ཤོར་བ་དང༌། ཁོ་ཚོའི་སྐད་ཆར་ཉན་མཁན་མང་ཚོགས་ཁྲོ་ངར་སྔར་ལས་ཇེ་
ཆེར་ལངས་པ་རེད།
ཞོགས་པའི་ཆུ་ཚོད་དགུ་པ་ཡོལ་ཙམ་ལ་བཀའ་བློན་ཚོ་སྔོན་འཆར་ལྟར་ནོར་བུ་གླིང་ཁར་
ཉིན་རྒྱབ་ཏཱ་ལའི་བླ་མ་རྒྱ་མིའི་དམག་ཁུལ་ཁང་དུ་ཆིབས་བསྒྱུར་གནང་རྒྱུའི་སྐོར་གྲོས་བསྡུར་བྱེད་
པར་སླེབ་འགོ་ཚུགས། བཀའ་བློན་བཤད་ཟུར་དང་སྣེའུ་ཤར་གཉིས་ཐོག་མར་སླེབས་པ་དང༌། ཁོ་
གཉིས་ཀྱིས་ནོར་བུ་གླིང་ཁའི་ཕྱི་རོལ་དུ་མི་ཚོགས་ཀྱིས་ཁེངས་པ་མཐོང་དུས་ཧ་ལས་པ་རེད། འོན་
ཀྱང་། ཁོ་གཉིས་ལ་འགོག་རྐྱེན་གང་ཡང་མ་ཕྲད་པར་གཞུང་སྒོ་བརྒྱུད་ནོར་བུ་གླིང་ཁའི་ནང་འཛུལ་
ཐུབ་པ་བྱུང་བ་རེད།
ཆུ་ཚོད་བཅུ་པ་ཡས་མས་སུ་འཇིབ་འཁོར་ཞིག་ནོར་བུ་གླིང་ཁའི་ཕྱོགས་སུ་ཡོང་བ་དང༌། དེའི་
ནང་བོད་དམག་གི་སྤྱི་ཁྱབ་བཀོད་འདོམས་པ་བསམ་ཕོ་ཚེ་དབང་རིག་འཛིན་ཡོད། བསམ་ཕོ་ཚེ་
དབང་རིག་འཛིན་ལ་ཉེ་དུས་རྒྱ་མིས་དམག་དཔོན་ཆེན་པོའི་གོ་གནས་དང༌། སྒེར་གྱི་འཇིབ་འཁོར་
ཞིག །ཁ་ལོ་བ་ཞིག །ད་དུང་དྲག་ཆས་སྤྲས་པའི་སྐུ་སྲུང་བ་ཞིག་བཅས་སྤྲད་ཡོད། ཁོང་གིས་
བུ་གླིང་ཁའི་རྒྱལ་སྒོའི་མདུན་དུ་མི་ཚོགས་ཀྱིས་ཁེངས་པ་མཐོང་འཕྲལ་འཇིབ་འཁོར་ལས་བབ་
སྟེ་རྐང་ཐང་དུ་ནང་ལ་འགྲོ་རྩིས་བྱས་པ་དང་། མང་ཚོགས་ཀྱིས་རྒྱ་མིའི་འཇིབ་འཁོར་དང་རྒྱ་མིའི་
དམག་ཆས་གྱོན་པའི་སྐུ་སྲུང་དེ་མཐོང་འཕྲལ་ཁོ་ཚོ་ཏཱ་ལའི་བླ་མ་བཙན་ཁྲིད་བྱེད་མཁན་རེད་སྙམ་
སྟེ་འཇིབ་འཁོར་ལ་དམིགས་ནས་ལག་རྡོ་བཞུས་པས་རྡོ་གཅིག་བསམ་ཕོའི་མགོར་ཕོག་སྟེ་ཁོང་
དྲན་མེད་དུ་གྱུར་པ་རེད།
དེའི་མཚམས་སུ་འཇུ་ཆེན་ཐུབ་བསྟན་ནོར་བུ་གླིང་ཁའི་རྒྱལ་སྒོའི་ཉེ་འཁོར་དུ་ཕར་འགྲོ་ཚུར་
འོང་བྱས་ཏེ་ཆུ་ཚོད་ཁ་ཤས་སོང་བ་དང༌། མི་ཚོགས་ཇེ་ཆེ་ནས་ཇེ་ཆེར་འཕེལ་བཞིན་ཡོད། བསམ་
ཕོའི་འཇིབ་འཁོར་ནོར་བུ་གླིང་ཁའི་ཕྱོགས་སུ་ཡོང་དུས་འཇུ་ཆེན་ཐུབ་བསྟན་ཐག་ཉེ་ས་ཞིག་ཏུ་
ལངས་ནས་བསྡད་ཡོད་པས་བསམ་ཕོར་གང་བྱུང་བ་ཁོང་གིས་དངོས་སུ་མཐོང་བ་རེད། འཇུ་ཆེན་
ཐུབ་བསྟན་གྱིས་བསམ་ཕོ་ཚང་ལ་རྒྱུས་མངའ་ཆེན་པོ་ཡོད་པས་ཁོང་གི་བསམ་པར་བསམ་ཕོ་ནི་མི་
ཡག་པོ་ཞིག་ཡིན་པ་དང༌། མང་ཚོགས་ཀྱིས་ཁོང་ལ་རྡོ་བཞུས་པ་གོ་ལོག་ཐེབས་པ་ཤིག་རེད་སྙམ།
དེ་དུས་ནོར་གླིང་ཕོ་བྲང་གི་གཞུང་སྒོའི་སྲུང་བྱར་ཡོད་པའི་བསྟན་པ་བཟོད་པ་དང་གཞུང་
ཞབས་ན་གཞོན་ཁ་ཤས་ཀྱིས་འཕྲལ་མ་ཉིད་དུ་བསམ་ཕོའི་རྩར་བརྒྱུགས་ཏེ་རྨས་སྐྱོན་ཕོག་པའི་
བཀའ་བློན་ཁོང་ཕྱིར་འཇིབ་འཁོར་ནང་བླུགས་པ་དང༌། ཁ་ལོ་བས་ཁོང་རྒྱ་གར་ཚོང་དོན་ལས་
ཁུངས་ཀྱི་སྨན་ཁང་དུ་མྱུར་སྐྱོབ་བྱེད་པར་བསྐྱལ་བ་རེད།
མཚམས་དེར་བོད་གཞུང་བཀའ་ཤག་ལ་མིང་ཙམ་ལས་དོན་དམ་གྱི་དབང་ཆ་ཧ་ལམ་མེད་
པའི་གནས་སུ་གྱར་ཡོད་ཅིང་། དེའི་དབང་ཆའི་ཁྱབ་ཁོངས་ཐོག་མའི་ཁྱབ་ཚད་ཀྱི་གསུམ་ཆ་
གཅིག་ཙམ་ལ་ཆུང་དུ་སོང་ཡོད་པ་དང༌། བོད་ཀྱི་ཕྱི་འབྲེལ་དང་མཐའ་སྲུང་གི་འགན་ཚང་མ་སྔ་
ས་ནས་རྒྱ་ནག་གཞུང་གིས་མེད་པ་བཟོས་ཟིན་པ་རེད། མདོ་དོན་སྙིང་པོར་བོད་གཞུང་ལ་ལྷ་སའི་
ནང་བདེ་འཇགས་སྲུང་སྐྱོང་བྱེད་པའི་དབང་ཆ་ཏོག་ཙམ་ཡོད་པ་ལས་དེ་ལས་གཞན་པའི་བོད་ཀྱི་
ལས་དོན་གལ་ཆེའི་རིགས་ལ་ཐག་གཅོད་བྱེད་དབང་མེད། དེ་ཉིན་བཀའ་བློན་ཚོ་ནོར་བུ་གླིང་
ཁར་འཛོམས་དོན་གཙོ་བོ་ཏཱ་ལའི་བླ་མ་རྒྱ་མིའི་དམག་ཁུལ་ཁང་དུ་ཆིབས་བསྒྱུར་གནང་སྐབས་
ཁོང་གི་སྲུང་བྱ་བཀོད་སྒྲིག་ལ་བསྐྱར་ཞིབ་བྱེད་རྒྱུ་དང༌། དེ་རྗེས་ཁོང་དང་ལྷན་དུ་རྒྱ་མིའི་དམག་
ཁུལ་ཁང་དུ་འགྲོ་རྒྱུ་རེད། སྤྱིར་བཏང་བྱས་ན་བཀའ་བློན་ང་ཕོད་ངག་དབང་འཇིགས་མེད་ཀྱང་
ནོར་བུ་གླིང་ཁར་འཛོམ་དགོས་ཀྱང༌། དེ་ཉིན་ཞོགས་པ་ཐོག་མར་ཁོང་བོད་རང་སྐྱོང་ལྗོངས་གྲ་
སྒྲིག་ཨུ་ཡོན་ལྷན་ཁང་དུ་ཆབ་སྲིད་སློབ་སྦྱོང་འཛིན་གྲྭ་ཞིག་གཉེར་བར་འགྲོ་དགོས་པས་སྔོན་ལ་
དེར་སོང་བ་རེད།
བསམ་ཕོའི་འཇིབ་འཁོར་བྱ་འཕུར་བ་ལྟར་ནོར་གླིང་ཕོ་བྲང་ནས་ཐག་རིང་དུ་ཕྱིན་ཚར་རྗེས་
བཀའ་བློན་ཁྲི་པ་ཟུར་ཁང་པ་འཇིབ་འཁོར་ཞིག་ནང་ནོར་བུ་གླིང་ཁའི་ཕྱོགས་སུ་ཡོང་བ་དང༌། ཁོང་
གིས་རྒྱང་ཙམ་ནས་འགྲོ་ལམ་མི་མང་གིས་བཀག་ཡོད་པ་མཐོང་བས་འཇིབ་འཁོར་ནས་ཐོན་ཏེ་
གོམ་བགྲོད་ཀྱིས་ནོར་བུ་གླིང་ཁར་ཡོང༌། རྒྱལ་སྒོའི་འགྲམ་དུ་ཆེད་བཙུགས་བྱམས་པ་བསྟན་འཛིན་
དང་རྩེ་དྲུང་ཁ་ཤས་ཀྱིས་ཟུར་ཁང་པ་མཐོང་འཕྲལ་ཁོང་ལ་རོགས་པ་བྱེད་དུ་བསྐྱོད་པས་མི་མང་གི་
ཁོང་ཁྲོ་ཁོ་ཚོའི་ཐོག་ཏུ་འཕོས་ཏེ་མི་མང་ཁ་ཤས་ཀྱིས་ཁོ་ཚོར“རྒྱལ་བ་རིན་པོ་ཆེ་རྒྱ་མིའི་དམག་
སྒར་དུ་ཕེབས་མ་བཅུག་རོགས”ཞེས་སྐད་ཤུགས་ཆེན་པོས་སྨྲས་པ་དང༌།
ཁ་ཤས་ཀྱིས“ངོ་གཉིས་པ་ཁྱོད་ཚོས་རྒྱལ་བ་རིན་པོ་ཆེ་རྒྱ་མིའི་སར་ཚོགས་འདུ་འཚོག་པར་
ཕེབས་མ་བཅུག་ན་ཡག་གི་རེད”ཅེས་སྡིགས་ར་བསྐུལ་བ།
ཁ་ཤས་ཀྱིས“ང་ཚོའི་རྒྱལ་བ་རིན་པོ་ཆེ་དང་རྒྱ་མིའི་དཱ་ཡང་བརྗེ་པོ་མ་རྒྱག་རོགས།”
བུད་མེད་ཁ་ཤས་ཀྱིས“ཐུགས་རྗེས་གཟིགས། ང་ཚོའི་ཡིད་བཞིན་ནོར་བུ་རྒྱ་མིའི་དམག་སྒར་
དུ་ཕེབས་མ་བཅུག་རོགས"ཞེས་ངུད་མོ་བཏབ།
མང་ཚོགས་ཀྱིས་བོད་གཞུང་བཀའ་ཤག་ལ་ཁོང་ཁྲོ་ཆེན་པོ་བྱས་པར་ཁུངས་ལུང་མེད་པ་མ་
ཡིན་ཏེ། རྒྱ་མིའི་བོད་ཀྱི་ལས་དོན་ཨུ་ཡོན་ལྷན་ཁང་ལྷ་སར་བཙུགས་པ་ནས་བཟུང་རྒྱ་མིས་ཀྲུང་
གུང་ཀྲུང་དབྱང་གི་མཛུབ་སྟོན་ལྟར་བོད་གཞུང་གི་མཐོ་རིམ་མི་སྣ་དང་འབྲེལ་བ་བཟང་པོ་འཛུགས་
རྒྱུ་ཁོ་ཚོའི་ལས་དོན་གཙོ་བོར་བཟུང་ཡོད་པ་དང༌། ཕྱི་ལོ་༡༩༥༩ ལོའི་ཟླ་༣ ཚེས་༡༠ མཚམས་
མིས་འཐབ་ཕྱོགས་གཅིག་གྱུར་གྱི་སྲིད་བྱུས་འོག་བཀའ་བློན་ཁྲི་པ་ཟུར་ཁང་པ་དང་། ཏཱ་ལའི་སུ་རྒྱ
བླ་མའི་ཡོངས་འཛིན་སྐུ་གཞོན་ཁྲི་བྱང་རིན་པོ་ཆེ། ཡབ་གཞིས་ཚང་གི་ནང་མི་སོགས(གང་ལྟར་
ཁོ་ཚོས་ཤེས་ཡོད་མེད་གང་ལྟར་ཡང)བོད་པའི་མཐོ་རིམ་སྤྱི་ཚོགས་ཀྱི་མི་སྣ་མང་པོ་དང་འབྲེལ་
བ་བཙུགས་ཡོད། རྒྱ་མིས་ཏཱ་ལའི་བླ་མའི་གཅེན་མོ་ཚེ་རིང་སྒྲོལ་མ་རྒྱལ་གཅེས་བུད་མེད་མཐུན་
འབྲེལ་ལྷན་ཚོགས་ཀྱི་འགོ་གཙོར་བསྐོས་པ་དང༌། ཁོང་རང་ཉིད་ཀྱིས་ཏན་ཏན་ཤེས་མེད་ངེས་
ཀྱང་གང་ལྟར་ཁོང་དེ་དུས་རྒྱ་དམར་བོད་ཀྱི་ལས་དོན་ཨུ་ཡོན་ལྷན་ཁང་གི་འཛིན་སྐྱོང་འགན་
འཛིན་ཀོ་ཤིའི་ལན་གྱི་ཆུང་མ་སུའུ་གྲུའུ་ཆིང་གི་འཐབ་ཕྱོགས་གཅིག་གྱུར་བྱེད་ཡུལ་གཙོ་
བོ་ཞིག་རེད། ཏཱ་ལའི་བླ་མའི་ཡུམ་ཆེན་བདེ་སྐྱིད་ཚེ་རིང་ཡང་རྒྱ་མིའི་འཐབ་ཕྱོགས་གཅིག་གྱུར་
གྱི་དམིགས་འབེན་གལ་ཆེན་ཞིག་རེད། རྒྱ་ཆེ་ས་ནས་བཤད་ན། ཕྱི་ལོ་༡༩༥༧ ལོའི་མཚམས་
སུ་རྒྱ་མིའི་བོད་ཀྱི་ལས་དོན་ཨུ་ཡོན་ལྷན་ཁང་དེས་བོད་ཀྱི་མཐོ་རིམ་མི་སྣ་ཆིག་སྟོང་ལྷག་རྒྱ་ནག་
ཏུ་ཡུལ་སྐོར་སློབ་སྦྱོང་དུ་བཏང་ཡོད་པ་དང༌། རྒྱ་ནག་ཏུ་ཁོ་ཚོར་སྣེ་ལེན་གཟབ་རྒྱས་ཞུས་ཡོད།
དམག་སྤྱི་ཀྲང་ཅིང་ཝུའུ་ཐོག་མར་ལྷ་སར་སླེབས་དུས་ཁོང་གིས་གདན་ས་གསུམ་ལ་འཚམས་འདྲི་
ཞུ་བར་བསྐྱོད་ཡོད་པ་དང༌། དགེ་འདུན་པ་ཚོར་སྐུ་འགྱེད་ཀྱང་བརྒྱབ་པ་རེད།
སྤྱི་ཡོངས་ཆ་ནས་བཤད་ན། རྒྱ་མིའི་ཐབས་བྱུས་དེས་ནུས་པ་གང་ལེགས་ཐོན་ཡོད། ཕྱི་ལོ་
༡༩༥༩ ལོའི་མཚམས་སུ་ལྷ་སའི་སྐུ་དྲག་ཆེ་རིགས་ཕལ་ཆེ་བ་དང་རྒྱ་མི་དམར་པོའི་ཚོངདོན་
ལས་ཁུངས་འབྲེལ་བ་ཡོད་དེ། བོད་པའི་མི་ཚང་ཉི་ཤུ་ལྷག་དང་རྒྱ་མིའི་ཁེ་ལས་དབར་རིན་འབབ་
རྒྱ་སྒོར་ས་ཡ་དགུ་ལྷག་རེ་བའི་ཉོ་ཚོང་གི་གན་རྒྱ་བཞག་ཡོད་པ་དང༌། བོད(རང་སྐྱོང་ལྗོངས)
ཁྱོན་ཡོངས་སུ་འབྱོར་འབྲིང་དང་མཐོ་རིམ་འབྱོར་འབྲིང་མི་འབོར་དྲུག་སྟོང་ཙམ་ཡོད་པའི་ཁྲོད་ནས་
གསུམ་ཆ་གཅིག་ཙམ་རྒྱ་ནག་གཞུང་གི་ཁེ་ལས་འདྲ་མིན་ནང་ལས་ཀ་བྱེད་ཀྱི་ཡོད། བོད་པའི་སྐུ་
དྲག་ཚོས་རང་གི་ཁེ་ཕན་ཆེད་དུ་རྒྱ་མི་དང་འབྲེལ་བ་བྱེད་ཀྱི་ཡོད་པ་མི་མང་དཀྱུས་མ་ཚོས་ཤེས་
པར་བརྟེན་ཁོ་ཚོས་བོད་པའི་འགོ་ཁྲིད་དེ་ཚོར་ཡིད་ཆེས་མེད་པ་དང༌། སྐུ་དྲག་ཚོས་རྒྱ་མིར་མགོ་
བསྒུར་ནས་བོད་སྤྱི་པའི་བདེ་སྡུག་བློས་གཏོང་བྱེད་ཀྱི་ཡོད་པའི་སྐྱོན་འཛུགས་བྱེད་ཀྱི་ཡོད།
བཀའ་བློན་ཟུར་ཁང་པ་ནོར་བུ་གླིང་ཁའི་རྒྱལ་སྒོའི་ཉེ་འཁྲིས་སུ་སླེབས་སྐབས་སེམས་ནང་
འདི་འདྲའི་གནས་སྟངས་འོག་མི་མང་ལ་ཕོག་ཐུག་མ་བཏང་ན་དགའ་སྙམ་སྟེ་ཁོང་གིས་གཡས་
གཡོན་མི་མང་གི་ཁྲོ་ཚིག་མི་ཐོས་པ་ལྟར་འཛུམ་དམུལ་དམུལ་ངང་བྱམས་པ་བསྟན་འཛིན་དང་ཁོང་
གི་ལས་རོགས་ཚོའི་སྲུང་སྐྱོབ་འོག་མི་ཚོགས་ཁྲོད་ནས་དཀའ་ཚེགས་ཆེན་པོས་ནོར་བུ་གླིང་ཁའི་
གཞུང་སྒོའི་ནང་འཛུལ།
ཁོང་ནོར་བུ་གླིང་ཁའི་ར་བའི་ནང་ཐར་མ་ཐག་རྒྱལ་སྒོའི་སྒོ་པང་ཆེན་པོ་གཉིས་སྐད་སྒྲ་ཆེན་པོ་
དང་བཅས་དམ་པོར་བསྒྲིགས།
ཞོགས་པའི་ཆུ་ཚོད་༡༡ ཡས་མས་སུ་ནོར་བུ་གླིང་ཁའི་རྒྱལ་སྒོའི་སྲུང་བྱར་ཡོད་པའི་བསྟན་
པ་བཟོད་པས་ལུས་ལ་ཕྱུ་པ་གྱོན་ཡོད་པ་དང༌། གདོང་པར་ཁ་རས་དཀར་པོ་བརྒྱབ་པའི་སྐྱེས་
པ་ཞིག་གིས་རྐང་འཁོར་བཞོན་ཏེ་ནོར་བུ་གླིང་ཁའི་གཞུང་སྒོའི་ཕྱོགས་སུ་ཡོང་བ་མཐོང༌། མང་
ཚོགས་ཁྲོད་ནས་མི་གཅིག་གིས་ཁོང་བོད་ཆས་སྤྲས་ཏེ་བོད་པར་བརྫུས་པའི་རྒྱ་མིའི་ལསལས་བྱེད་
ཅིག་རེད་སྙམ་སྟེ་ཁོང་གི་ཁ་རས་བཤུས་པས་བསྟན་པ་བཟོད་པས་མི་དེ་ཆབ་མདོའི་མཁན་ཆུང་
བསོད་ནམས་རྒྱ་མཚོ་ཡིན་པ་ངོ་ཤེས། ཁྲོམ་སྐོར་བྱེད་མཁན་ཁ་ཤས་ཀྱིས་ཀྱང་ཁོང་ངོ་ཤེས་
ཏེ“ཁོ་རྒྱ་མིའི་སོ་པ་རེད”ཅེས་སྐད་འབོད་བརྒྱབ། དེ་མ་ཐག་མི་ཚོགས་སྨྱོ་བ་ལྟར་ཟང་ཟིང་དུ་
གྱུར་པ་དང༌། ཚང་མ་བསོད་ནམས་རྒྱ་མཚོའི་ཕྱོགས་སུ་སྦྲང་མ་ཤ་ལ་འཁོར་བ་ལྟར་བརྒྱུགས་
པས་ཁོང་ཞེད་ཐག་ཆོད་དེ་ཁ་ལྷོར་ཕྱོགས་ནས་རྐང་འཁོར་གང་མགྱོགས་བཏང་སྟེ་འབྲོས་ཐབས་
བྱས་ཀྱང༌། མང་ཚོགས་ཀྱིས་ཁོང་ལ་དབྱུག་པ་དང་རྡོས་རྡུང་འགོ་བཙུགས། གྲྭ་པ་རྒན་འཁོགས་
ཤིག་གིས་མི་ཚོགས་འགོག་ཐབས་བྱས་ཀྱང་སུས་ཀྱང་ཁོང་ལ་ཁ་ཡ་མ་བྱས་པ་དང༌། མི་ཊར་བཅུ་
གྲངས་ཀྱི་སར་ཡོད་པའི་འཇུ་ཆེན་ཐུབ་བསྟན་གྱིས་བསོད་ནམས་རྒྱ་མཚོ་ཆུའི་ནང་རྡོ་གཡུགས་པ་
ལྟར་མི་ཚོགས་དཀྱིལ་ནས་མཐོང་ཡུལ་དུ་མེད་པར་གྱུར་པ་དངོས་སུ་མཐོང་བ་རེད།
དེའི་མཚམས་སུ་རྒྱ་མིའི་བོད་ལྗོངས་དམག་ཁུལ་ཁང་དུ་བོད་པའི་སྐུ་མགྲོན་མང་པོ་སླེབས་
ཟིན་ནས་ཁོ་ཚོ་རང་དགར་ཁ་བརྡ་བྱས་པའམ། ཡང་ན་སྦག་རྩེད་བརྩེས་ནས་བསྡད་ཡོད། ཡུན་
རིང་བསྒུགས་ཏེ་ཉོབ་སྣང་སྐྱེས་སྟབས་མངའ་རིས་རིན་པོ་ཆེས་རྒྱ་མིའི་ཁང་བརྩེགས་དེའི་ནང་ཡར་
འགྲོ་མར་འགྲོ་བྱས་ཏེ་བསྡད་པ་དང༌། གང་སར་རྒྱ་དམག་བྲེལ་འཚུབ་ཆེན་པོས་ཕར་འགྲོ་ཚུར་འོང་
བྱེད་པ་དང༌། ཕན་ཚུན་སྐད་ཤུགས་ཆུང་ངུས་ལབ་གླེང་བྱེད་པ་མཐོང་བས་ཁོང་གི་སེམས་ནང་
གནས་ཚུལ་ཛ་དྲག་ཡིན་པའི་ཚོར་སྣང་བྱུང་བ་རེད། ཕྱི་ལོ་༡༩༥༤ ལོར་ཏཱ་ལའི་བླ་མ་དང་ལྷན་
དུ་རྒྱ་ནག་ནང་གཟིགས་སྐོར་དུ་ཕེབས་རིང་མངའ་རིས་རིན་པོ་ཆེས་རྒྱ་སྐད་ཏོག་ཙམ་ཤེས་ཡོད་
པས་ཁོང་གིས་རྒྱ་དམག་ཁ་ཤས་ལ་གནས་ཚུལ་གང་བྱུང་འདུག་གམ་ཞེས་དྲིས་ཀྱང་། རྒྱ་དམག་དེ་
ཚོས་ཁོང་ལ“འཚུབ་ཐེར་ར”ཞེས་རྩེད་མོ་བརྩེས་པ་ལས་ལན་གསལ་པོ་མ་བཏབ།
དེ་འདྲའི་སྐབས་དེར(གླིང་རིན་པོ་ཆེའི་ཞབས་ཕྱི)འཕྲིན་ལས་ཕུན་ཚོགས་ནོར་བུ་གླིང་ཁར་
འབྱོར་བ་དང་། རྒྱལ་སྒོའི་མདུན་དུ་མི་ཚོགས་ཀྱི་སྐད་སྒྲས་རྣ་བ་འོན་པར་བྱེད་པ་དང་ཟང་ཟིང་ཐུག་
པ་འཁོལ་འཁོལ་རེད། དེ་རྗེས་ཁྲོམ་སྐོར་བ་ཁ་ཤས་ཀྱིས་མི་ཞིག་གི་ཕུང་པོ་དྲུད་ཡོང་བ་དང༌། ཉེ་
འགྲམ་གྱི་མི་ཞིག་གིས་ཁོང་ལ་ཤི་པོ་དེ་བོད་རང་སྐྱོང་ལྗོངས་གྲ་སྒྲིག་ཨུ་ཡོན་ལྷན་ཁང་དུ་རྒྱ་མིའི་
ལས་ཀ་བྱེད་མཁན་བསོད་ནམས་རྒྱ་མཚོ་རེད་ཅེས་ངོ་སྤྲོད་བྱས། འཕྲིན་ལས་ཕུན་ཚོགས་དེ་ལྟར་
མི་ཚོགས་ཁྲོད་ནས་ནོར་བུ་གླིང་ཁའི་ནང་འགྲོ་མ་ཐུབ་སྟབས་ལྕགས་རིའི་ཕྱིར་མི་མང་ཁྲོད་དུ་སྡོད་
དགོས་བྱུང་བ་རེད།
ནོར་བུ་གླིང་ཁའི་ལྕགས་རི་དཀར་པོའི་ནང་ནས་སྐུ་སྲུང་མདའ་དཔོན་ཕུན་ཚོགས་བཀྲ་ཤིས་
ཀྱིས་མེ་མདའ་བརྒྱབ་པའི་སྒྲ་ཐེངས་གཉིས་ཐོས་པས་ཁོང་གིས་ལམ་སེང་སྒོ་ཁའི་སྲུང་དམག་ལ་ཁ་
པར་བཏང་སྟེ་གནས་ཚུལ་གང་བྱུང་སོང་ངམ་ཞེས་དྲིས་པར། ཆབ་མདོའི་མཁན་ཆུང་བསོད་ནམས་
རྒྱ་མཚོར་མང་ཚོགས་ཀྱིས་རུབ་རྡུང་རྒྱག་གི་འདུག་ཅེས་ལན་ཐོས་པས། ཁོང་གིས་འཕྲལ་མ་ཉིད་དུ་
གཞུང་སྒོར་སོང་ཡང་ཁོང་དེར་སླེབས་དུས་འཕྱིས་དྲགས་ཏེ་བསོད་ནམས་རྒྱ་མཚོའི་ཕུང་པོ་ཕོ་བྲང་
གི་གཞུང་སྒོའི་རྡོའི་སེང་གེའི་འགྲམ་དུ་སར་བསྙལ་བཞག་ཡོད་པ་མཐོང༌། སྐུ་སྲུང་མདའ་དཔོན་གྱིས་
བློ་ཕམ་དང་བཅས་གཞུང་ཞབས་སེར་མོ་བ་ན་གཞོན་དེའི་ཕུང་པོར་ལྟ་བཞིན་སེམས་ནང་མང་ཚོགས་
ཀྱི་སེམས་ཁམས་ཚོད་འཛིན་བྱེད་ཐབས་མེད་པར་གྱུར་ཡོད་པའི་ཞེད་སྣང་ཞིག་བྱུང་བ་རེད།༠
སྐུ་སྲུང་མདའ་དཔོན་གྱིས་ཁ་ཕྱིར་བསྐོར་ཏེ་གནས་ཚུལ་གང་བྱུང་བ་ཏཱ་ལའི་བླ་མར་སྙན་
སེང་ཞུ་བར་འགྲོ་སྐབས་ཁོང་ཏཱ་ལའི་བླ་མ་སྐུ་ཕྲེང་བདུན་པས་ཕྱག་བཏབ་པའི་མཆོད་ཁང་ཞིག་
ནང་མ་ཧཱ་ཀཱ་ལའི་སྐུ་བརྙན་མདུན་དུ་ཐུགས་སྨོན་གནང་བཞིན་བཞུགས་ཡོད། ཏཱ་ལའི་བླ་མས་
ཕུན་ཚོགས་བཀྲ་ཤིས་ཀྱི་གནས་ཚུལ་སྙན་སེང་གསན་རྗེས་ཐུགས་སྐྱོ་བཞིན་མཆོད་ཁང་གི་ཕྱིར་
ཕེབས་པ་དང་། ཕུན་ཚོགས་བཀྲ་ཤིས་ཀྱིས་ཁོང་གི་རྗེས་སུ་བསྙེགས་ཏེ་ཁོང་རྣམ་གཉིས་ཕོ་བྲང་
གི་ཡང་ཐོག་ཏུ་འབྱོར། ཏཱ་ལའི་བླ་མས་དབུ་གནམ་ལ་བཏེག་སྟེ་སྔོན་པོ་གཡུ་འདྲའི་མཐོན་མཐིང་
གི་ནམ་མཁར་ཞལ་གཟིགས་ཚེ། མཁའ་དབྱིངས་སུ་སྤྲིན་པ་རྡོག་ཙམ་ཡང་མེད་པར་དྭངས་ཤིང་
གཙང་བ་དང༌། དྲོ་ཞིང་འཇམ་པའི་དཔྱིད་ཟླ་ར་བའི་རྟ་བདུན་པོའི་འོད་ཟེར་ལྷ་སའི་རི་ཀླུང་ཀུན་ལ་
སྙོམས་པར་འཕྲོ་བཞིན་ཡོད།
གློ་བུར་དུ་ཏཱ་ལའི་བླ་མས་ཅུང་ཟད་ཐུགས་སྐྱོ་སྣང་གི་རྣམ་པ་དང་བཅས“དེ་རིང་གནམ་
གཤིས་དེ་ཙམ་སྡུག་པོ་མི་འདུག །ཨའུ་ཙམ་མི་ཡོང་ངམ”ཞེས་གསུངས་པར།
སྐུ་སྲུང་མདའ་དཔོན་གྱིས་ཕྱིར་ལན་གང་འདེབས་དགོས་མིན་མི་ཤེས་པར་ཅི་ཡང་མི་སྨྲ་བའི་
བརྟུལ་ཞུགས་བཟུང༌།
དེ་ཉིན་ཞོགས་པ་གནས་ཚུལ་ཇེ་ཆེ་དང་ཇེ་སྡུག་ཏུ་གྱུར་པ་ན་བོད་རྒྱ་ཕྱོགས་གཉིས་ཀྱི་འགོ་ཁྲིད་
མཐོ་ཤོས་ཚོས་ཛ་དྲག་གི་ཚོགས་འདུ་བསྐོངས་ཏེ་གློ་བུར་དུ་བྱུང་བའི་དོན་རྐྱེན་དེ་ཚོར་གདོང་ལེན་
ཇི་ལྟར་བྱེད་དགོས་པའི་ཐོག་གྲོས་བསྡུར་བྱས་པ་དང༌། རྒྱ་དམག་གིས་དམག་སྡེ་ཚང་མའི་འགོ་
ཁྲིད་ལ་དམག་རྒྱག་གི་གྲ་སྒྲིག་བྱས་ནས་སྡོད་དགོས་པའི་བཀའ་བཏང་བ་རེད།
བོད་དམག་ཁ་དང་མདའ་ཤོག་དང་། ང་དང་མདའ་ཤོག །ཆ་དང་མདའ་ཤོག་གི་མདའ་དཔོན་
ཚོ་ནོར་བུ་གླིང་ཁར་བཅར་ཏེ་སྐུ་སྲུང་མདའ་དཔོན་ལ་ཁོ་ཚོས་ཏཱ་ལའི་བླ་མའི་ཕེབས་ལམ་དུ་སྲུང་
བྱ་དང་དམག་མི་རུ་བསྒྲིགས་ནས་འགྲེམས་འཇོག་བྱས་ཟིན་པའི་གནས་ཚུལ་སྙན་སེང་ཞུས་
པ་དང་། གལ་ཏེ་ཏཱ་ལའི་བླ་མའི་ཆིབས་བསྒྱུར་སྐབས་སུ་མང་ཚོགས་ཀྱིས་གཞུང་ལམ་ཐོག་ཕྱག་
བཙལ་ནས་ཕེབས་ལམ་བཀག་ན་ཐག་གཅོད་ཇི་ལྟར་བྱེད་དགོས་པའི་ལམ་སྟོན་ཞུས་པ་རེད།
དེ་རྗེས་སྤྱི་ཁྱབ་མཁན་པོ་དགའ་བྲང་གིས་བཀའ་བློན་བཤད་ཟུར་དང༌། ཟུར་ཁང་པ། སྣེའུ་
ཤར་དང་ལྷན་དུ་ཏཱ་ལའི་བླ་མའི་ཕོ་བྲང་གསར་པར་བཅར་ཏེ་ཁོང་ལ་དེ་ཉིན་ཉིན་རྒྱབ་ཀྱི་ཆིབས་
བསྒྱུར་རྩིས་མེད་གཏོང་བའི་སྐྱབས་འཇུག་ཞུས་པ་རེད།
བོད་རང་སྐྱོང་ལྗོངས་གྲ་སྒྲིག་ཨུ་ཡོན་ལྷན་ཁང་དུ་ཆབ་སྲིད་སློབ་སྦྱོང་འཛིན་གྲྭ་གཉེར་བཞིན་
ཡོད་པའི་ང་ཕོད་ཀྱིས་མཁན་ཆུང་བསོད་ནམས་རྒྱ་མཚོ་མང་ཚོགས་ཀྱིས་རུབ་རྡུང་བརྒྱབ་སྟེ་
བསད་པའི་གནས་ཚུལ་ཐོས་མ་ཐག་ཁོང་གིས་ནོར་བུ་གླིང་ཁར་མ་སོང་བར་ཐད་ཀར་རྒྱ་མིའི་
དམག་ཁུལ་ཁང་དུ་འགྲོ་རྒྱུའི་ཐག་བཅད་པ་རེད། མདོ་སྤྱི་ཟུར་པ་ལྷ་ཀླུ་ཚེ་དབང་རྡོ་རྗེས་ཞབས་ཕྱི་
ཞིག་ཁྲིད་དེ་ནོར་བུ་གླིང་ཁའི་ཕྱོགས་སུ་ཡོང་བཞིན་པའི་སྐབས་སུ་ལམ་བར་ནས་བསོད་ནམས་རྒྱ་
མཚོ་བསད་པའི་གནས་ཚུལ་ཐོས་པས་གནས་ཚུལ་ཡག་པོ་མི་འདུག་སྙམ་སྟེ་ཁོང་གིས་ལམ་སེང་
ཁ་ཕྱིར་བསྐོར་ནས་ཁྱིམ་དུ་ལོག 
སྐབས་ཤིག་རིང་བོད་ལྗོངས་གུང་གཞོན་ཚོགས་པའི་འགན་འཛིན་ཡིན་པའི་སུའུ་གྲུའུ་ཆིང་
གིས་གོང་རིམ་གྱི་བཀའ་ལྟར་ཏཱ་ལའི་བླ་མའི་གཅེན་མོ་ཚེ་རིང་སྒྲོལ་མའི་ཁྱིམ་དུ་ཁོང་རྒྱ་མིའི་
དམག་ཁུལ་ཁང་དུ་གདན་འདྲེན་ཞུ་བར་སོང་ཡང༌། ཞབས་ཕྱི་ཞིག་གིས་ཁོང་སྒོ་ཁ་ནས་ནང་དུ་མ་
བཏང་བར་ཕྱིར་བསློགས་པ་རེད། རྒྱ་མིའི་དམག་ཁུལ་ཁང་གིས་ད་དུང་ཡབ་གཞིས་ཚང་དུ་བང་
ཆེན་ཞིག་རྒྱལ་ཡུམ་ཆེན་མོ་དམག་ཁུལ་ཁང་དུ་གཟིགས་མོར་གདན་འདྲེན་ཞུ་བར་བཏང་ཡང༌།
གཉེར་པས་རྒྱལ་ཡུམ་ཆེན་མོ་སྐུ་གཟུགས་བདེ་པོ་མེད་པར་ཁ་གཡར་ཏེ་རྒྱ་མིའི་མགྲོན་འབོད་ལ་
ཁས་ལེན་བྱས་མེད། ལྷ་སའི་སྐུ་དྲག་ཚོའི་རྒྱུན་སྲོལ་དང་མི་མཐུན་པའི་རྒྱ་མིའི་མགྲོན་འབོད་བྱེད་
སྟངས་དེ་ཚོ་མང་ཚོགས་ཁྲོད་ཁྱབ་རྗེས་རྒྱ་མིས་བོད་པ་མང་པོ་རྒྱ་ཁྱབ་ཏུ་འཛིན་བཟུང་བྱེད་འཆར་
ཡོད་པའི་དོགས་པ་ཇེ་ཆེར་སོང་བ་རེད། ལྷ་སའི་གཞོན་ནུ་དང་བུད་མེད་ལས་དོན་ཨུ་ཡོན་ལྷན་
ཁང་གི་བོད་རིགས་ལས་བྱེད་ཚོས་གནས་ཚུལ་དེ་ཚོ་ཐོས་རྗེས་ཁ་ཤས་ཀྱིས་ཐད་ཀར་ནོར་བུ་གླིང་
ཁར་རྒྱུག་ཕྱིན་པ་དང༌། ཁ་ཤས་ཀྱིས་རང་ཁྱིམ་དུ་བྲོས་ཕྱིན་པ་རེད།
བོད་པའི་གནད་ཡོད་མི་སྣ་ཁ་ཤས་རིམ་པས་རྒྱ་མིའི་དམག་ཁུལ་ཁང་དུ་འབྱོར་བ་དང༌།
དེར་ཁོ་ཚོས་ཏཱ་ལའི་བླ་མར་ཕེབས་སྒུག་ཞུས་ནས་བསྡད། རྒྱ་མིའི་དམག་ཁུལ་ཁང་གི་རིག་རྩལ་
འཁྲབ་སྟོན་པ་ཚོ་ལུས་ལ་འཁྲབ་ཆས་གྱོན། གདོང་ལ་དཀར་དམར་བྱུགས་ཏེ་གྲ་སྒྲིག་ཆ་ཚང་
ཟིན་པ་དང༌། ཏཱ་ལའི་བླ་མ་ཕེབས་ན་ཁོ་ཚོས་འཁྲབ་སྟོན་ལམ་སེང་འགོ་འཛུགས་ཆོག་ཆོག་རེད།
འབྲས་སྤུངས་དགོན་པར་བཏང་བའི་རྒྱལ་ཡུམ་ཆེན་མོའི་ཞབས་ཕྱི་དེ་ཡབ་གཞིས་ཚང་ལ་ཕྱིར་
སླེབས་པ་དང༌། ཁོང་གིས་གཉེར་པར་མངའ་རིས་རིན་པོ་ཆེ་རྒྱ་མིས་དམག་ཁུལ་ཁང་དུ་ཁྲིད་ཟིན་
འདུག་ཅེས་སྙན་སེང་ཞུས་པས་གཉེར་པས་གནས་ཚུལ་དེ་རྒྱལ་ཡུམ་ཆེན་མོར་སྙན་སེང་ཞུ་དུས་
ཁོང་གིས་རྒྱ་མིའི་དམག་ཁུལ་ཁང་དུ་མི་ཞིག་མངའ་རིས་རིན་པོ་ཆེའི་གནས་ཚུལ་རྒྱུས་ལོན་བྱེད་
པར་གཏོང་དགོས་པའི་བཀའ་གནང་བ་རེད། ཏཱ་ལའི་བླ་མའི་པར་པ་ཕྲེང་རིང་འཇིགས་མེད་ཀྱིས་
ཁྱིམ་ནས་སྦག་སྦག་བཏང་སྟེ་ནོར་བུ་གླིང་ཁར་སོང་ཡང་ཁོང་མི་ཚོགས་ཁྲོད་ནས་ནོར་བུ་གླིང་
ཁའི་ནང་དུ་ཐར་མེད།
རྒྱ་མིའི་དམག་ཁུལ་ཁང་དུ་དམག་སྤྱི་ཐན་ཀྭན་སན་གྱིས་ཛ་དྲག་གི་ཚོགས་འདུ་ཞིག་སྐོང་
འཚོག་བྱས་ཏེ་ནོར་བུ་གླིང་ཁའི་གནས་ཚུལ་དང་། དེ་དོན་ཀྲུང་དབྱང་ཨུ་ཡོན་ལྷན་ཁང་ལ་སྙན་སེང་
ཇི་ལྟར་ཞུ་དགོས་པའི་ཐོག་ལ་གྲོས་བསྡུར་བྱས།
སྐུ་སྲུང་མདའ་དཔོན་ཕུན་ཚོགས་བཀྲ་ཤིས་ཀྱིས་མགྲོན་གཉེར་ཆེ་མོ་ཕ་ལྷའི་མཛུབ་སྟོན་ལྟར་
དྲག་ཆས་སྤྲས་པའི་བོད་དམག་གིས་ནོར་བུ་གླིང་ཁའི་རྒྱལ་སྒོ་ཚང་མར་ལྟ་སྲུང་བྱེད་དགོས་པ་
དང། ད་དུང་རྒྱལ་ཡུམ་ཆེན་མོ་ཡབ་གཞིས་ཚང་ནས་ནོར་བུ་གླིང་ཁར་བསུ་བར་རླངས་འཁོར་
ཞིག་གཏོང་དགོས་པའི་བཀའ་བཏང་བ་རེད། མང་ཚོགས་ཀྱིས་ད་དུང་ཡང་ནོར་བུ་གླིང་ཁའི་རྒྱལ་
སྒོའི་མདུན་དུ་སྐད་ཤུགས་ཆེན་པོས་ཁོ་ཚོར་ཏཱ་ལའི་བླ་མའི་མཇལ་ཁ་གནང་དགོས་པ་དང༌། ཁོ་
ཚོ་ངོ་མས་ཏཱ་ལའི་བླ་མར་རྒྱ་མིའི་དམག་ཁུལ་ཁང་དུ་ཆིབས་བསྒྱུར་མི་གནང་རྒྱུའི་རེ་སྐུལ་ཞུ་གི་
ཡིན་ཞེས་སྐད་འབོད་རྒྱག་བཞིན་ཡོད་པས་བཀའ་བློན་ཚོས་མང་ཚོགས་ལ་མི་མང་གི་སྐུ་ཚབ་ཁ་
ཤས་འདེམས་བསྐོ་བྱེད་དགོས་པའི་རེ་བ་ཞུས་པ་རེད། རིམ་པས་གདན་ས་གསུམ་གྱི་གྲྭ་པ་དང་ལྷ་
སའི་ཉེ་འཁོར་གྲོང་གསེབ་ཀྱི་མི་མང་ནོར་བུ་གླིང་ཁར་སླེབས་པས་མི་ཚོགས་ཇེ་ཆེར་འཕེལ། རྒྱལ་
ཡུམ་ཆེན་མོ་བསུ་བར་བཏང་བའི་རླངས་འཁོར་དེ་ནོར་བུ་གླིང་ཁའི་རྒྱལ་སྒོའི་ཕྱིར་ཐོན་མ་ཐག་མང་
ཚོགས་ཀྱིས་དེའི་ནང་ཏཱ་ལའི་བླ་མ་ཡོད་པའི་དོགས་པ་བྱས་ཏེ་རླངས་འཁོར་གྱི་མཐའ་བསྐོར་བས་
རླངས་འཁོར་ཕྱིར་ནོར་བུ་གླིང་ཁའི་ནང་ལོག་དགོས་བྱུང་བ་རེད། དེ་རྗེས་མང་ཚོགས་ཀྱིས་ཁྲོམ་
སྐོར་བའི་ཁྲོད་ནས་ཆོལ་ཁ་གསུམ་གྱི་ངོ་བོ་མཚོན་པའི་མི་མང་གི་སྐུ་ཚབ་༣༠འོས་འདེམས་བྱས་
པ་དང་། བོད་གཞུང་གིས་མི་མང་གི་སྐུ་ཚབ་ཚོ་ནོར་བུ་གླིང་ཁའི་ནང་བཏང་བ་རེད།
དེ་ནས་མི་གྲངས་བཅུ་ལས་གྲུབ་པའི་ཁྲོམ་སྐོར་བའི་ཚོགས་ཆུང་ཞིག་བདེ་སྐྱིད་གླིང་ཁར་སོང་
ནས་རྒྱ་གར་ཚོང་དོན་སྐུ་ཚབ་ལ་རྒྱ་མིས་སྔ་ཕྱི་བར་གསུམ་དུ་གྲོས་མཐུན་དོན་ཚན་བཅུ་བདུན་རྩིས་
མེད་རྡོག་རོལ་བཏང་དང་གཏོང་བཞིན་ཡོད་པས་རྒྱ་གར་གཞུང་གིས་བོད་ལ་རོགས་སྐྱོར་ཡོང་བའི་
སྙན་ཞུ་ཞིག་ཕུལ་བ་དང༌། མི་བརྒྱ་ཕྲག་ཁ་ཤས་ལས་གྲུབ་པའི་མི་ཚོགས་ཤིག་གིས་མཁན་ཆུང་
བསོད་ནམས་རྒྱ་མཚོའི་ཕུང་པོ་རྟས་དྲུད་དེ་ལྷ་ས་གྲོང་ཁྱེར་དང་བར་སྐོར་ནང་ཁྲོམ་སྐོར་བྱས།
བོད་གཞུང་བཀའ་ཤག་གིས་ཛ་དྲག་ཚོགས་འདུ་འཚོགས་ཏེ་གནས་ཚུལ་གསུམ་ཐག་གཅོད་
བྱས་ཤིང༌། དེ་ཚོ་ནི། ༡༽ མང་ཚོགས་ཀྱི་ཁོང་ཁྲོ་ཞི་ཐབས་སུ་དེ་ཉིན་གྱི་ཏཱ་ལའི་བླ་མའི་ཆིབས་
བསྒྱུར་ཕྱིར་འཐེན་གནང་རྒྱུ་དང༌། ༢༽ ཐག་གཅོད་དེ་བཀའ་བློ་ཁྲི་པ་ཟུར་ཁང་པ་སྐུ་ངོ་མས་མང་
ཚོགས་ལ་གསལ་བསྒྲགས་གནང་རྒྱུ། ༣༽ བཀའ་བློན་ཟུར་ཁང་པ་དང༌། སྣེའུ་ཤར། བཤད་ཟུར་
གསུམ་རྒྱ་མིའི་བོད་ལྗོངས་དམག་ཁུལ་ཁང་དུ་དམག་སྤྱི་ཐན་ཀྭན་སན་ལ་ཏཱ་ལའི་བླ་མས་ཆིབས་
བསྒྱུར་གནང་མ་ཐུབ་པའི་རྒྱུ་རྐྱེན་གསལ་བཤད་གནང་བར་ཕེབས་རྒྱ་བཅས་རེད།
ཏཱ་ལའི་བླ་མ་རྒྱ་མིའི་དམག་ཁུལ་ཁང་དུ་ཕེབས་རྒྱུའི་ཁ་ཆད་དུས་ཚོད་ཉིན་གུང་མཚམས་སུ་
བཀའ་བློན་ཁྲི་པ་ཟུར་ཁང་པ་ནོར་བུ་གླིང་ཁའི་གཞུང་སྒོའི་སོ་ལྟ་ཁང་དུ་ཐོན་པ་དང༌། ཁོང་གིས་སྒྲ་
སྐྱེད་འཕྲུལ་ཆས(རྒྱང་བསྒྲགས་ཁ་པར)ཐོག་ནས་མང་ཚོགས་ལ། ཚང་མ་བློ་བདེ་པོ་བྱོས། ཏཱ་ལའི་
བླ་མས་རྒྱ་མིའི་དམག་ཁུལ་ཁང་དུ་ཆིབས་བསྒྱུར་གནང་རྒྱུ་མིན་པའི་ཐག་གཅོད་གནང་སོང་ཞེས་
གསལ་བསྒྲགས་གནང་། ཁོང་གིས་ད་དུང་ཁོ་རང་དང༌། བཀའ་བློན་སྣེའུ་ཤར། བཀའ་བློན་བཤད་
ཟུར་གསུམ་རྒྱ་མིའི་དམག་ཁུལ་ཁང་དུ་ཏཱ་ལའི་བླ་མ་ཆིབས་བསྒྱུར་གནང་མི་ཐུབ་པའི་རྒྱུ་མཚན་
གསལ་བཤད་བྱེད་པར་འགྲོ་རྒྱུ་ཡིན་ཞེས་གསུངས། བཀའ་ཤག་གི་ཐག་གཅོད་དེ་ཚོར་མང་ཚོགས་
དེ་ཙམ་མོས་པ་མ་བྱུང་བས་ཁོ་ཚོས་སྐད་ཤུགས་ཆེན་པོས་ཏཱ་ལའི་བླ་མས་དེ་རིང་ཆིབས་བསྒྱུར་མ་
གནང་བ་ཙམ་མ་ཡིན་པར། ཁོང་གིས་ཕྱིན་ཆད་ཀྱང་རྒྱ་མིའི་ཚོགས་འདུ་གང་ལའང་ཆིབས་བསྒྱུར་
གནང་རྒྱུ་མིན་པའི་ཞལ་བཞེས་གནང་དགོས་ཞེས་རེ་བ་བཏོན་པ་རེད། བཀའ་བློན་ཟུར་ཁང་པས་
རང་སར་མང་ཚོགས་ཀྱི་རེ་འདུན་དེར་ཁས་ལེན་གནང་བ་དང༌། མང་ཚོགས་ཀྱིས་ནོར་བུ་གླིང་ཁའི་
མཐའ་བསྐོར་ནས་མ་བསྡད་པར་ལམ་སེང་རང་སོ་སོའི་ཁྱིམ་དུ་ཕྱིར་ལོག་རོགས་ཞེས་ཞུ་བ་ལན་
མང་འཐེན་ཡང་། ཁོང་གི་བཀའ་ལ་རྩི་མཁན་སུའང་མ་བྱུང༌། དེ་ཉིན་གྱི་གནས་ཚུལ་དང་འབྲེལ་
བའི་རྒྱ་ནག་གཞུང་གི་ཡིག་ཆ་ཚང་མའི་ནང་བཀའ་བློན་ཟུར་ཁང་པས་སྐད་ཤུགས་ཆེན་པོས་ནོར་
གླིང་ལྕགས་རིའི་ཕྱི་རོལ་གྱི་མང་ཚོགས་ལ་ཏཱ་ལའི་བླ་མས་རྒྱ་མིའི་དམག་ཁུལ་ཁང་དུ་ཆིབས་
བསྒྱུར་གནང་རྒྱུ་མིན་པའི་ཐག་གཅོད་གནང་ཟིན་པས་མི་མང་ཚང་མ་རང་རང་སོ་སོའི་ཁྱིམ་དུ་ལོག་
རོགས་ཞེས་ཞུ་བ་འཐེན་པའི་སྐོར་ཟུར་ཙམ་ཡང་གསལ་མེད་པར་དོ་སྣང་བྱེད་རིན་ཡོད།
སྐབས་དེར་མང་ཚོགས་ཀྱིས་ཏཱ་ལའི་བླ་མ་རྒྱ་མིའི་དམག་ཁུལ་ཁང་དུ་ཕེབས་མི་ཐུབ་པ་བཟོ་
བའི་དམིགས་ཡུལ་གྲུབ་ཡོད་ཀྱང་། གནས་ཚུལ་དེ་ཙམ་དུ་མཇུག་རྫོགས་མེད། མང་ཚོགས་ཀྱི་
སེམས་ཚོར་དྲག་པོ་མེ་ལྕེ་བཞིན་འབར་ཟིན་པས་གནས་ཚུལ་མང་པོ་རིམ་པས་ཚོད་འཛིན་མེད་
པར་འཐོན་རྒྱུ་རེད།
བཀའ་བློན་ཁྲི་པ་ཟུར་ཁང་པས་མང་ཚོགས་ལ་གསལ་བསྒྲགས་གནང་གྲུབ་རྗེས་རིང་པོ་མ་སོང་
བར་བཀའ་བློན་གསུམ་པོ་རླངས་འཁོར་ཞིག་ནང་བཞུགས་ཏེ་ནོར་བུ་གླིང་ཁའི་གཞུང་སྒོ་ནས་ཐོན།
དེར་མང་ཚོགས་ཀྱིས་ཁོ་ཚོའི་རླངས་འཁོར་བཀག་སྟེ་ནང་དུ་ཏཱ་ལའི་བླ་མ་ཡོད་མེད་སྔོག་བཤེར་
ཞིབ་ཚགས་བྱས་རྗེས་གཞི་ནས་བཏང་བ་དང༌། རླངས་འཁོར་ཐད་ཀར་རྩེ་དྲུང་གླིང་ཁར་ཆགས་
པའི་བོད་ལྗོངས་དམག་ཁུལ་ཁང་གི་དམག་སྤྱི་ལས་ཁུངས་སུ་བསྐྱོད།
བཀའ་བློན་ཚོ་ཕེབས་ཤུལ་དུ་མང་ཚོགས་ནང་ཁུལ་དུ་གྲོས་བསྡུར་བྱས་པས་མི་ཧ་ཅང་མང་
པོས་མང་ཚོགས་འདི་ལྟར་ནོར་བུ་གླིང་ཁ་ནས་ཁ་བྲལ་ན་འགྲིག་གི་མེད་པའི་བསམ་ཚུལ་བྱུང་བ་
དང་། མི་ཞིག་གིས“ང་ཚོ་ལོག་རྗེས་སྐུ་དྲག་ཚོས་རྒྱལ་བ་རིན་པོ་ཆེ་དམག་ཁུལ་ཁང་དུ་བསྐྱལ་ན་
གང་བྱེད་ཀྱི་ཡིན་ནམ། ང་ཚོ་ངེས་པར་དུ་འདིར་སྡོད་དགོས”ཞེས་བཤད། བསམ་ཚུལ་འདིར་མི་
མང་པོས་མོས་མཐུན་བྱས་ནས་ཁ་ཤས་ཕྱིར་ཁྱིམ་དུ་མཚོན་ཆ་དང་གུར་ལེན་པར་སོང་བ་དང༌།
འཇུ་ཆེན་ཐུབ་བསྟན་གྱིས་ཀྱང་ཏཱ་ལའི་བླ་མ་རྒྱ་མིའི་དམག་ཁུལ་ཁང་ལ་ལྐོག་ཏུ་བཙན་ཁྲིད་མི་བྱེད་
པའི་འགན་ལེན་བྱེད་ཆེད་ནོར་བུ་གླིང་ཁའི་སྒོ་ཁར་ཞག་སྡོད་བྱེད་རྒྱུའི་ཐག་བཅད་དེ་རོགས་པ་དང་
མཉམ་དུ་སྡོད་གནས་སུ་གུར་ལེན་པར་ཕྱིན།
རྒྱ་མིའི་དམག་ཁུལ་དུ་ཉོབ་ནས་ཡོད་པའི་མངའ་རིས་རིན་པོ་ཆེས་བཀའ་བློན་གསུམ་པོ་རྒྱ་
མིའི་དམག་སྤྱི་ལས་ཁུངས་སུ་སླེབས་པ་དང༌། རྒྱ་དམག་གིས་ཁོ་ཚོ་ཚོགས་ཁང་ཞིག་ནང་ཁྲིད་པ་
དངོས་སུ་གཟིགས་པ་རེད། ཚོགས་འདུ་དེ་བོད་རྒྱ་ཕྱོགས་གཉིས་དབར་ཕན་ཚུན་དངོས་སུ་གདོང་
དང་གདོང་ཐུག་ནས་གླེང་མོལ་བྱས་པ་མཐའ་མ་དེ་རེད་མོད། ཚོགས་འདུ་དེའི་སྐོར་གྱི་ཞིབ་ཕྲའི་
གནས་ཚུལ་ད་བར་ཚོགས་ཞུགས་མི་སྣ་གཙོ་བོ་བཀའ་བློན་རྣམ་གསུམ་དང་། ང་ཕོད། ཐན་ཀྭན་
སན། ད་དུང་ཏིང་ཧྲའོ་ཏུང་སུས་ཀྱང་ཡིག་ཐོག་ཏུ་བཀོད་མེད། ད་ཡོད་ཡིག་ཆ་ཚང་མའི་ནང་ནས་
དེའི་སྐོར་ཅུང་ཞིབ་ཚགས་གསལ་བའི་ཡིག་ཆ་ནི་བོད་ཀྱི་ལས་དོན་ཨུ་ཡོན་ལྷན་ཁང་གིས་དེ་ཉིན་
ཕྱི་དྲོ་ཀྲུང་གུང་ཀྲུང་དབྱང་ལ་ཕུལ་བའི་ཏར་འཕྲིན་དང༌། སྐུ་སྲུང་མདའ་དཔོན་ཕུན་ཚོགས་བཀྲ་
ཤིས་ཀྱི་མི་ཚེའི་ལོ་རྒྱུས་རེད། སྐུ་སྲུང་མདའ་དཔོན་ཕུན་ཚོགས་བཀྲ་ཤིས་ཚོགས་འདུ་དེར་སྐད་
སྒྱུར་དུ་ཕེབས་ཡོད་སྲིད་ཅིང༌། གལ་ཏེ་ཁོང་ཚོགས་འདུ་དེར་ཞུགས་མེད་པའི་དབང་དུ་བཏང་ན་
ཁོང་གི་མི་ཚེའི་ལོ་རྒྱུས་ནང་བྲིས་པའི་ཚོགས་འདུ་དེའི་སྐོར་གྱི་གནས་ཚུལ་དེ་ཚོ་ཁོང་གིས་བཀའ་
བློན་རྣམ་གསུམ་རྒྱ་མིའི་དམག་ཁུལ་ཁང་ནས་ཕྱིར་ལོག་རྗེས་ཏཱ་ལའི་བླ་མར་གནས་ཚུལ་སྙན་སེང་
ཞུས་པར་གཞིར་བཞག་ཡོད་ངེས་རེད།
བོད་ཀྱི་ལས་དོན་ཨུ་ཡོན་ལྷན་ཁང་གི་ཏར་འཕྲིན་ནང་གསལ་བ་ལྟར་ན། བཀའ་བློན་རྣམ་
པ་གསུམ་རྒྱ་མིའི་བོད་ལྗོངས་དམག་ཁུལ་ཁང་དུ་འཁྲབ་སྟོན་འགོ་འཛུགས་ཀྱི་དུས་ཚོད་ལས་ཆུ་
ཚོད་ཕྱེད་ཀའི་གོང་སྟེ། པེ་ཅིང་གི་དུས་ཚོད་ཆུ་ཚོད་གཉིས་དང་ཕྱེད་ཀ་ཡས་མས་སུ་འབྱོར་ཡོད།
ཚོགས་འདུ་དེའི་སྐོར་གྱི་བོད་ཀྱི་ལས་དོན་ཨུ་ཡོན་ལྷན་ཁང་གི་ཏར་འཕྲིན་ནང་འདི་ལྟར་གསལ་
ཡོད་དེ།
ཁ་ས(ཕྱི་ཟླ་༣ ཚེས་༩)ཕྱི་དྲོ་ཏཱ་ལའི་བླ་མའི་སྐུ་བཅར་ཞབས་ཕྱིའི་ཁྲོད་ནས་མི་སྣ་ལྔས་
ཏཱ་ལའི་བླ་མ་སྐུ་ངོ་མར་ཁོང་དམག་ཁུལ་ཁང་དུ་ཕེབས་རྒྱུར་བསམ་འཆར་ཡོད་པའི་བསམ་
ཚུལ་ཞུས་ཡོད་པ་དང་། ཏཱ་ལའི་བླ་མས་ཕ་ལྷར་བསམ་འཆར་ཤོད་མཁན་ཚོར་ཁོང་དམག་
ཁུལ་ཁང་དུ་ཕེབས་རྒྱུ་ཐག་བཅད་ཟིན་པར་བརྟེན་འགྱུར་བ་གཏོང་ཐབས་མེད་ཅེས་ལན་
སྤྲོད་དགོས་པའི་བཀའ་གནང་བ་རེད། དེ་རིང་མང་ཚོགས་ཀྱིས་ནོར་བུ་གླིང་ཁའི་མཐའ་
བསྐོར་ཏེ་ཏཱ་ལའི་བླ་མས་ཆིབས་བསྒྱུར་ཕྱིར་འཐེན་གནང་དགོས་པའི་རེ་སྐུལ་ཞུས་པས་
མ་ཟད། ད་དུང་གདན་ས་གསུམ་གྱི་མཁན་པོ་དང་ས་གནས་སྲིད་གཞུང་གི་སྐྱ་སེར་སྲི་ཞུ་
བས་ནོར་བུའི་གླིང་ཁའི་ནང་བཀའ་ཤག་ལ་ཏཱ་ལའི་བླ་མར་དམག་ཁུལ་ཁང་དུ་མ་ཕེབས་
རྒྱུའི་གསོལ་འདེབས་ཞུ་དགོས་པའི་རེ་བ་བཏོན་ཡོད། ཏཱ་ལའི་བླ་མས་དོན་དམ་ཐོག་ཁོང་
དམག་ཁུལ་ཁང་དུ་ཕེབས་ཐབས་བྲལ་བ་མཁྱེན་ནས་བཀའ་བློན་གསུམ་བོད་ལྗོངས་དམག་
ཁུལ་ཁང་དུ་ང་ཚོ་དང་གྲོས་བསྡུར་བྱེད་པར་བཏང་འདུག
སྐུ་སྲུང་མདའ་དཔོན་ཕུན་ཚོགས་བཀྲ་ཤིས་ཀྱི་མི་ཚེའི་ལོ་རྒྱུས་ནང་གསལ་བ་ལྟར་ན། བོད་གཞུང་
བཀའ་བློན་རྣམ་གསུམ་བོད་ལྗོངས་དམག་ཁུལ་ཁང་དུ་འབྱོར་སྐབས་དེར་ཐན་ཀྭན་སན་དང་། ཏིང་
ཧྲའོ་ཏུང༌། རུ་དཔོན་ཕུའུ། ང་ཕོད་བཅས་ཡོད་ཅིང་། ཐན་ཀྭན་སན་གྱི་བཀའ་བློན་རྣམ་པ་ཚོགས་
ཁང་ནང་སྐད་བཏང་ནས་ཅོག་ཙེའི་ཕྱོགས་གཅིག་ཏུ་སྡོད་བཅུག་པ་དང༌། རྒྱ་མིའི་འགོ་ཁྲིད་ཚོ་
བཀའ་བློན་ཚོའི་ཁ་སྤྲོད་དུ་བསྡད། བཀའ་བློན་ཚོ་ཚོགས་ཁང་ནང་ཡོང་དུས་ནས་ང་ཕོད་རྒྱ་མིའི་
འགོ་ཁྲོད་ཚོ་དང་མཉམ་དུ་ཅོག་ཙེའི་ཕ་རོལ་དུ་བསྡད་ཡོད་པ་དང༌། བོད་རྒྱ་ཕྱོགས་གཉིས་དབར་
གྲོས་བསྡུར་འགོ་འཛུགས་སྐབས་ང་ཕོད་སྔར་བཞིན་རྒྱ་མི་དང་མཉམ་དུ་བཀའ་བློན་རྣམ་པའི་
ཁ་སྤྲོད་དུ་བཞུགས། བཀའ་བློན་ཁྲི་པ་ཟུར་ཁང་པས་གོང་དུ་རྒྱ་མིའི་ཏར་འཕྲིན་ནང་གསལ་བའི་
གནས་ཚུལ་རྣམས་བཤད་ཚར་རྗེས་ཐན་ཀྭན་སན་ཁོང་ཁྲོ་ཆེན་པོ་ལངས་ཏེ་ངོ་གདོང་དམར་པོར་
གྱུར་པ་དང༌། ཁོང་གིས་བཀའ་བློན་རྣམ་པའི་ངོར་མཛུབ་མོ་བཙུགས་ཏེ་ཚིག་རྩུབ་སྣ་ཚོགས་བཏབ་
པས་བཀའ་བློན་ཚོའི་སེམས་ནང་ད་ལན་འཛིན་བཟུང་བྱས་མ་ཡོང་ངམ་སྙམ་པའི་དངངས་སྐྲག་
ཆེན་པོ་བྱུང་བ་རེད།
ཐན་ཀྭན་སན་གྱིས་མང་ཚོགས་ཀྱིས་ནོར་བུ་གླིང་ཁའི་མཐའ་བསྐོར་བའི་གནས་ཚུལ་
དེ“འཆར་གཞི་ལྡན་པའི་ཇུས་ངན་ཞིག”ཡིན་པ་དང་། དེ“ས་གནས་སྲིད་གཞུང་ནང་རོལ་གྱི་
ལོག་སྤྱོད་པས་བརྩམས་པ”རེད་ཅེས་བཤད། གོང་གི་ཡིག་ཆ་ཁག་ལས་གསལ་པོ་ཡིན་པ་
བཞིན་དེའི་ལན་དུ་བཀའ་བློན་ཚོས་ཏཱ་ལའི་བླ་མ་དམག་ཁུལ་ཁང་དུ་ཆིབས་བསྒྱུར་གནང་རྒྱུའི་
གནས་ཚུལ་ང་ཚོས་སྔོན་ཚུད་ནས་ཤེས་མ་བྱུང་བས་ཇུས་ངན་འདི་འདྲ་གཤོམ་ཐུབ་ཐབས་མེད་
ཅེས་གསལ་བཤད་བྱས་པར། ཐན་ཀྭན་སན་གྱིས“ཏཱ་ལའི་རང་ཉིད་ཀྱིས་དམག་ཁུལ་ཁང
ཡོང་རྒྱུའི་ཁས་ལེན་བྱས་ནས་དུས་ཡུན་ཟླ་བ་གཅིག་ལྷག་ཕྱིན་པ་མ་ཟད། ད་དུང་སྐབས་དེར་བློ་
མཐུན་ཏིང་ཧྲའོ་ཏུང་གིས་བཀའ་ཤག་ལ་དེའི་སྐོར་བཤད་ཟིན་པ་རེད། ད་ལྟ་བཀའ་ཤག་གིས་
ཏཱ་ལའི་བླ་མའི་ཆིབས་བསྒྱུར་སྐོར་སྔོན་ཚུད་ནས་ཤེས་མ་བྱུང་ཞེས་བཤད་པ་དང༌། ལྷག་པར་དུ་
ལོག་སྤྱོད་པས་སྤེལ་བའི་དེ་རིང་གི་ཇུས་ངན་ཤེས་མ་བྱུང་ཟེར་ན་ང་ཚོ་དེ་བས་དོགས་པ་ཟ་གི་
འདུག”ཅེས་ལན་བཏབ།
འོན་ཀྱང༌། ཐན་ཀྭན་སན་གྱིས་དོན་དངོས་གལ་ཆེན་ཞིག་སྣང་མེད་དུ་བཏང་ཡོད་དེ། ཟླ་གཅིག་
སྔོན་ལ་ཏིང་ཧྲའོ་ཏུང་གིས་ཕོ་བྲང་པོ་ཏ་ལར་བཀའ་ཤག་ལ་ཏཱ་ལའི་བླ་མ་དམག་ཁུལ་ཁང་དུ་ཆིབས་
བསྒྱུར་གནང་རྒྱུའི་གནས་ཚུལ་ཤོད་སྐབས་ཚེས་ཆ་ད་དུང་གཏན་འཁེལ་བྱུང་མེད། མ་ཟད་ང་ཕོད་ཀྱི་
ཕྱིར་དྲན་རྩོམ་ཡིག་ནང་ཁོང་གིས་ཏཱ་ལའི་བླ་མ་ཕྱི་ཟླ་༣ ཚེས་༡༠ ཉིན་རྒྱ་མིའི་དམག་ཁུལ་ཁང་དུ་
ཆིབས་བསྒྱུར་གནང་རྒྱུའི་གནས་ཚུལ་ཕྱི་ཟླ་༣ ཚེས་༩ ཉིན་གྱི་ཉིན་རྒྱབ་ཆུ་ཚོད་གསུམ་པར་ཐོས་
པ་དང་། ཆུ་ཚོད་གསུམ་བཞིའི་རྗེས་ལ་གཞི་ནས་བཀའ་ཤག་ནས་ཁོང་ལ་གནས་ཚུལ་དེ་བཀའ་བློན་
ཁྲི་པ་ཟུར་ཁང་པར་བརྒྱུད་སྤྲོད་གནང་དགོས་པའི་བརྡ་ཐོ་འབྱོར་ལུགས་བཀོད་ཡོད།
དོན་དངོས་ཐོག་རྒྱ་མིས་ཏཱ་ལའི་བླ་མའི་ཆིབས་བསྒྱུར་གྱི་བཀོད་སྒྲིག་ཧ་ཅང་ཟང་ཟིང་དང༌།
རང་སྣང་གང་དྲན། ཁེངས་དྲེགས་ཀྱིས་བྱས་ཡོད་པར་བརྟེན་དེས་ཕྱོགས་མང་པོ་ཞིག་ནས་བོད་པ་
སྤྱི་ཡོངས་ཀྱི་བསམ་བློའི་ནང་རྒྱ་མིས་ཇུས་ངན་ཞིག་བཤམས་མེད་དམ་སྙམ་པའི་དོགས་པ་བྱུང་
བའི་རྒྱུ་རྐྱེན་བྱས་ཡོད།
ཐན་ཀྭན་སན་གྱིས་ཁོང་ཁྲོའི་སྡིགས་དམོད་བྱས་ཟིན་མཚམས་བཀའ་བློན་བཤད་
ཟུར་གྱིས་ཁོང་གི་ཁོང་ཁྲོ་ཞི་ཐབས་སུ་གཏམ་འདི་ལྟར་སྨྲས།
“ཀྲུང་དབྱང་གི[གིས]ང་ཚོ་བོད་ལ་རོགས་རམ་གནང་མུས་ལ་བོད་མི་དམངས་ཤེས་ཡོན་
དམན་པར་བརྟེན་བྱ་སྤྱོད་མི་བཟོ་བ་ཇི་ལྟར་བྱས་ཀྱང་ཀྲུང་དབྱང་ནས་བཟོད་པ་བཞེས་ཏེ་ྋ གོང་
ས་ཏཱ་ལའི་བླ་མ་མཆོག་གི་ཆོས་ཀྱི་མཛད་སྒོ་ལེགས་པར་བསྐྱངས་ཐུབ་པའི་མཛད་རྗེས་ཆེན་པོ་
བྱུང་ཡོད། ང་ཚོས་བོད་རྒྱ་མི་རིགས་གཉིས་ཀྱི་མཐུན་སྒྲིལ་རྡོག་རྩ་གཅིག་སྒྲིལ་འབྱུང་ཐབས་
གཙོ[གཙོར]བཟུང་ལས་བསམ་སྦྱོར་ཕྱིན་ཅི་ལོག་པ་བྱས་རིགས་མེད། དེ་ནི་འདིར་བཞུགས་བཀའ་
བློན་ང་ཕོད་ཀྱི་དགོངས་པར་གསལ་པོར་རྟོགས་ཀྱི་ཡོད་སྟབས། ད་ལྟ་བཀའ་བློན་ང་ཕོད་ཀྱིས་
དགོངས་འཆར་ཞིག་གནང་རོགས།”
བཀའ་བློན་བཤད་ཟུར་གྱིས་ང་ཕོད་ལ་བསམ་འཆར་ཤོད་དགོས་པའི་རེ་བ་བཏོན་པར་མ་
བལྟོས་པར་ཚོགས་འདུ་དེའི་མགོ་ནས་མཇུག་བར་ང་ཕོད་ཀྱིས་ཧ་ལམ་སྐད་ཆ་ཚིག་གཅིག་ཀྱང་
བཤད་མེད་པར་སྣང༌།
རྒྱ་མིའི་དམག་དཔོན་ཏིང་ཧྲའོ་ཏུང་གིས་གྲང་ཤུར་ཤུར་གྱི་རྣམ་འགྱུར་སྟོན་བཞིན“ཁྱོད་ཚོ་
ལྷོ་ཁར་ཁམས་པ་ཏོག་ཙམ་ཡོད་པ་ལ་རེ་བ་བཅོལ་ན་ནོར་འཁྲུལ་རེད། ཧ་ལས་ན་ཁམས་པ་སྟོང་
ཕྲག་འགའ་ཤས་ཡོད་འགྲོ། ཡང་ན་ཁྲི་གཅིག་ཙམ་ཡོད་འགྲོ། དེ་འདྲ་ཞིག་ལ་ང་ཚོ་བཅིངས་འགྲོལ་
དམག་གིས་འཇིགས་ཞུམ་བྱེད་ཀྱི་མ་རེད། ང་ཚོ་བཅིངས་འགྲོལ་དམག་གིས་ཁམས་པ་རྩ་གཏོར་
གཏོང་རྒྱུའི་དུས་ལ་བབ་ཡོད། དེ་སྔོན་གོ་མིན་ཏང་གི་དམག་མི་ཁྲི་བརྒྱད་བརྒྱ་ཙམ་མཐར་སྐྲོད་
རྩ་མེད་བཏང་བ་རེད། ད་བར་ཀྲུང་དབྱང་གིས་བཟོད་སྒོམ་བྱས་ཡོད། དེ་འདྲ་ཡིན་ཙང་ཁྱེད་ཚོས་
དགོངས་པ་ཡག་པོ་བཞེས་རོགས”ཞེས་བཤད།
དེ་རྗེས་ཐན་ཀྭན་སན་གྱིས་བོད་གཞུང་བཀའ་བློན་གསུམ་ལ་ད་ཆ་ཏཱ་ལའི་བླ་མའི་སྐུ་ཕྱྭའི་
འགན་བཀའ་བློན་གསུམ་པོས་འཁྱེར་དགོས་པ་དང༌། ཇུས་ངན་འདིང་མཁན་ཚོ་རྩད་གཅོད་བྱེད་
དགོས་པ། བསོད་ནམས་རྒྱ་མཚོའི་ནང་མིར་གུན་གསབ་འཇལ་དགོས་པ། ད་དུང་མི་གསོད་ལག་
དམར་བར་ཁྲིམས་ཆད་གཅོད་དགོས་པ་བཅས་ཀྱི་དགོས་འདུན་བཏོན་པ་རེད། བཀའ་བློན་རྣམ་
པས་ཏཱ་ལའི་བླ་མའི་སྐུ་ཕྱྭའི་འགན་ལེན་ཞུ་རྒྱུ་ང་ཚོ་རང་གི་ལས་འགན་གཙོ་བོ་ཞིག་ཡིན། དེ་དོན་
ཁས་ལེན་ངེས་པར་ཞུ་གི་ཡིན་ཞེས་གསུངས་ཏེ་ཕྱིར་ལོག་ཕེབས་ཞོར་བཀའ་བློན་བསམ་ཕོ་་དམག་
སྒར་དེའི་སྨན་ཁང་ནང་སྨན་བཅོས་སུ་བཞུགས་ཡོད་པའི་སར་བསྙུན་འདྲི་ཞུ་བར་ཕེབས་ཀྱང༌།
བསམ་ཕོའི་དབུ་ལ་རྨ་རས་དཀྲིས་ཏེ་སྐུ་གཟིམ་གནང་ཡོད་གཤིས་ཕན་ཚུན་བཀའ་མོལ་གང་ཡང་
ཞུ་སྟབས་མི་བདེ་བར་ནོར་གླིང་དུ་ཕྱིར་ཕེབས་གནང་།
བཀའ་བློན་གསུམ་པོ་ཚོགས་འདུ་འཚོག་བཞིན་པའི་སྐབས་སུ་རྒྱ་མིའི་འཐབ་ཕྱོགས་གཅིག་
གྱུར་ཚན་པའི་འགོ་གཙོ་ལིའི་ཛོ་མིན་གྱིས་དེ་ཉིན་དམག་ཁུལ་ཁང་དུ་སླེབས་པའི་བོད་པའི་སྐུ་མགྲོན་
འབྲས་སྒོ་མང་རྒྱ་མཚོ་གླིང་རིན་པོ་ཆེར་དམག་སྤྱི་ཐན་ཀྭན་སན་གྱི་ཡི་གེ་ཞིག་སྤྲད་དེ་ཁོང་གིས་
ཡི་གེ་དེ་ནོར་བུ་གླིང་ཁར་ཏཱ་ལའི་བླ་མར་འབུལ་དགོས་པའི་རེ་བ་ཞུས་པ་དང༌། བོད་པའི་དོགས་
གཞིར་མི་འགྲོ་བའི་ཆེད་དུ་རྒྱ་མིའི་དམག་ཁུལ་ཁང་གིས་རླངས་འཁོར་བཏང་སྟེ་ཐོག་མར་ཁོང་རང་
ཁྱིམ་དུ་བསྐྱལ་བ་དང༌། དེ་ནས་ཁོང་གིས་ནོར་བུ་གླིང་ཁར་ཡི་གེ་དེ་སྐྱེལ་བར་ཕྱིན་པ་རེད།
རྒྱ་མིའི་དམག་ཁུལ་ཁང་གི་ཚོགས་ཁང་ནང་རིག་རྩལ་འཁྲབ་སྟོན་དེ་སྔོན་ཚུད་ནས་གཏན་
འཁེལ་བྱས་པའི་དུས་ཚོད་ལ་འགོ་ཚུགས། སྤྱིར་སྐུ་མགྲོན་གཙོ་བོ་མེད་ཀྱང་། རིག་རྩལ་འཁྲབ་
སྟོན་པ་ཚོས་དམག་ཁུལ་ཁང་གི་འགོ་ཁྲིད་ཀྱི་བཀའ་ལྟར་“ཆབ་སྲིད་ཀྱི་སྤྲོ་སེམས་ཀྱིས་ཁེངས་
བཞིན”དེར་འདུས་སྐྱ་སེར་དཔོན་རིགས་ཚོར་འཁྲབ་སྟོན་བྱས། འོན་ཀྱང༌། ཚོགས་ཁང་ནང་ཤོད་
མི་ཤེས་པའི་རྣམ་པ་ཁྱད་མཚར་ཞིག་ཡོད་དེ། ཕྱིས་སུ་རྒྱ་མིས“སྔོན་ཚུད་ནས་འཆར་གཞི་དང་གོ་
རིམ་ལྡན་པའི་སྒོ་ནས་དྲག་པོའི་ངོ་ལོག་ཟིང་འཁྲུག་སློང་མཁན”ཞེས་སྐྱོན་འཛུགས་བྱེད་རྒྱུ་ཡིན་
པའི་བོད་ཀྱི་མཐོ་རིམ་མི་སྣ་དེ་ཚོར་རྒྱ་དམག་གིས་དམག་ཁུལ་ཁང་དམག་སྤྱི་ལས་ཁུངས་ནང་སྣེ་
ལེན་ཞུ་བཞིན་ཡོད་པ་དང༌། ཁོ་ཚོས་རྒྱ་དམག་དང་ལྷན་དུ་དགའ་སྤྲོ་བག་ཕེབས་ངང་གླེང་མོལ་
བྱེད་བཞིན་ཡོད་ཀྱང་། བོད་ཀྱི་མི་མང་དཀྱུས་མ་ཚོས་ནོར་བུ་གླིང་ཁའི་མདུན་དང་བར་སྐོར་ནང་ངོ་
རྒོལ་ཁྲོམ་སྐོར་བྱས་ཏེ་དམག་ཁུལ་ཁང་ནང་འཛོམས་པའི་མགྲོན་བདག་རྒྱ་མི་དང་སྐུ་མགྲོན་བོད་
པ་གཉིས་ཀར་ཁོང་ཁྲོའི་རྣམ་འགྱུར་སྟོན་བཞིན་ཡོད།
ལོ་བཅུ་མངའ་རིས་རིན་པོ་ཆེ་རྒྱ་མིའི་རིག་རྩལ་འཁྲབ་སྟོན་ལྟད་མོ་ཆེན་པོ་བྱུང་བ་དང༌།
ཕྲག་ཁ་ཤས་རྗེས་ལ་བཅར་འདྲི་ཞིག་སྐབས་ཁོང་གིས་བཞད་མོ་བཞད་བཞིན་འཁྲབ་སྟོན་
དེ་དང༌། དམིགས་བསལ་མཉམ་གཞས་འཁྲབ་ཚན་གཅིག་ཁོང་གིས་ད་ལྟའང་ཡིད་ལ་གསལ་པོར་
དྲན་གྱི་འདུག་ཅེས་གསུངས། དེ་ཉིན“དམག་ཁུལ་ཁང་གིས་ཁོང་མི་གཏར་ཉར་བ་རེད”ཅེས་པའི་
ཤོད་ཚུལ་དེ་ཁོང་གིས་རྩ་བ་ནས་བདེན་པ་མ་རེད་ཅེས་ཚིག་ཐག་ཆོད་པོས་གསུངས། འོན་ཀྱང༌།
རྒྱལ་ཡུམ་ཆེན་མོས་མངའ་རིས་རིན་པོ་ཆེ་རྒྱ་མིའི་དམག་ཁུལ་ཁང་དུ་ཕེབས་ཟིན་པ་མཁྱེན་རྟོགས་
བྱུང་རྗེས་ཁོང་སྡོད་བཟོད་མི་བདེ་བར་གྱུར་ནས་མངའ་རིས་རིན་པ་ཆེ་འཚོལ་བར་མི་ཞིག་ཐད་ཀར་
དམག་ཁུལ་ཁང་དུ་བཏང་བ་མངའ་རིས་རིན་པོ་ཆེས་མཁྱེན་མེད་ཅིང༌། ཞབས་ཕྱི་དེ་དམག་ཁུལ་
ཁང་དུ་སླེབས་རྗེས་ཁོང་གིས་དེར་མངའ་རིས་རིན་པོ་ཆེ་མ་རྙེད་པར་བཀའ་བློན་གསུམ་ཁང་པ་
ཞིག་ནང་ཡོད་པ་དང༌། “རྒྱ་མིའི་དམག་དཔོན”ཞིག་གིས་ཁོ་ཚོར་ཁོང་ཁྲོ་ཆེན་པོ་དང་བཅས་ཁ་
རྡུང་གཏོང་བཞིན་ཡོད་པ་མཐོང་བ་རེད། ཞབས་ཕྱི་དེ་ཕྱིར་ལོག་ནས་གནས་ཚུལ་དེ་རྒྱལ་ཡུམ་ཆེན་
མོར་སྙན་སེང་ཞུ་དུས་ཁོང་ལ་སེམས་འཚབ་སྔར་ལས་ཆེ་བ་བྱུང་སྟེ་ལྷ་ས་གྲོང་ཁྱེར་གྱི་ས་ཕྱོགས་
གང་སར་མངའ་རིས་རིན་པོ་ཆེ་འཚོལ་བར་མི་བཏང་བ་རེད།
བོད་གཞུང་གི་བཀའ་བློན་གསུམ་ནོར་བུ་གླིང་ཁར་ཕྱིར་ལོག་གནང་རྗེས་བོད་ཀྱི་ལས་དོན་ཨུ་
ཡོན་ལྷན་ཁང་གིས་ཀྲུང་དབྱང་ལ་ལྷ་སར་བྱུང་བའི་གནས་ཚུལ་སྙན་སེང་ཏར་འཕྲིན་ཕུལ་བ་དང༌།
ཏར་འཕྲིན་དེའི་ནང་འདི་ལྟར་གསལ་ཡོད།
གོང་གསལ་གནས་ཚུལ་གཞིར་བཞག་ནས་ང་ཚོས་དམག་དོན་གྲ་སྒྲིག་ཐོག་ཤུགས་སྣོན་
རྒྱག་རྒྱུ་ཕུད། ད་དུང་གཤམ་གསལ་བྱེད་ཐབས་ལག་བསྟར་བྱེད་འཆར་ཡོད་དེ།
༡༽ ཏཱ་ལའི་བླ་མའི་བློ་ཁ་འགུགས་ཐབས་བྱེད་པ་དང༌། (བོད་པའི་ཁྲོད་ཀྱི)སྔོན་ཐོན་བསམ་
བློ་ཡོད་མཁན་ལ་རྒྱབ་སྐྱོར་བྱེད་པ། ད་དུང་མི་མང་སྐུལ་སློང་བྱེད་མཁན་གྱི་ཇུས་ངན་ཐེར་
འདོན་བྱེད་པའི་རྩ་འཛིན་འོག་གོང་དུ་བློ་མཐུན(ཐན)ཀྭན་སན་གྱི་སྐད་ཆའི་སྙིང་དོན་ལྟར་
དཔོན་རིགས་དང་། མང་ཚོགས། ལས་བྱེད་ཁྲོད་ལོག་སྤྱོད་ཤོག་ཁག་གི་ཇུས་ངན(ངག་
ཐོག་ཁོ་ནའི་ལམ་ནས)ཐེར་འདོན་བྱེད་དགོས།
༢༽གནོད་འཚེ་ཕོག་པའི་སྔོན་ཐོན་མི་སྣར་མྱ་ངན་གྱི་ཚོགས་འདུ་འཚོག་རྒྱུ་དང༌། ཁོ་ཚོའི་
ནང་མིར་གུན་གསབ་བཀོད་སྒྲིག་བྱེད་དགོས།
སྐབས་དེར་རྒྱ་མཚོ་གླིང་རིན་པོ་ཆེ་ཁྱིམ་ནས་རྟར་བཞོན་ཏེ་ནོར་བུ་གླིང་ཁར་སླེབས་ཀྱང༌། ཁོང་མི་
ཚོགས་ཁྲོད་ནས་ཕོ་བྲང་གི་གཞུང་སྒོའི་འགྲམ་དུ་མ་ཐར་སྟབས་ཕྱི་ལོགས་སུ་བསྒུགས་ཏེ་མི་སྡོད་
ཐབས་ཆགས་པ་རེད།
དེ་ཉིན་ཕྱི་དྲོ་ཆུ་ཚོད་ལྔ་པའི་ཡས་མས་སུ་བོད་གཞུང་གི་དཔོན་རིགས་ཁག་གཅིག་དང་མི་མང་གི་
སྐུ་ཚབ་ཚོས་ནོར་བུ་གླིང་ཁའི་ཞབས་བརྟན་ལྷ་ཁང་ནང་ཚོགས་འདུ་ཞིག་འཚོགས། ཚོགས་འདུ་
འཚོགས་པ་ནས་བཟུང་དེའི་སྐོར་ལ་རྩོད་གཞི་སྣ་ཚོགས་བྱུང་ཡོད་པས་དེའི་སྐོར་གྱི་རྙོག་ཟིང་ཆེ་
བའི་ཡིག་ཆ་ཚང་མར་བརྟག་དཔྱད་ཞིབ་ནན་བྱེད་དགོས་ངེས་རེད། དེའང་ཚོགས་འདུ་དེའི་སྐོར་
གྱི་ཞིབ་ཕྲའི་གནས་ཚུལ་དེར་དངོས་སུ་ཞུགས་མཁན་སྐུ་སྲུང་མདའ་དཔོན་ཕུན་ཚོགས་བཀྲ་ཤིས་
དང༌། མཁན་ཆུང་རྟ་ར་བ། བཀའ་ཤག་གི་དྲུང་ཡིག་ཟུར་པ་དགེ་རྒྱས་པ་བསྟན་འཛིན་རྡོ་རྗེ་བཅས་
ཀྱི་མི་ཚེའི་ལོ་རྒྱུས་ནང་གསལ་ཡོད།
ཚོགས་འདུ་དེར་བོད་གཞུང་གི(སྐྱ་སེར)གཞུང་ཞབས་ཚོའི་ཐོག་ཏུ་ནོར་བུ་གླིང་ཁའི་ཕྱིར་ཁྲོམ་
སྐོར་བྱེད་མཁན་ཁྲོད་ནས་འདེམས་བསྐོ་བྱས་པའི“མི་མང་གི་སྐུ་ཚབ”མི་ཉུང་བ་ཞིག་ཀྱང་ཞུགས་
ཡོད་པས་དེར་ལོ་རྒྱུས་རང་བཞིན་གྱི་དོན་སྙིང་ལྡན་ཡོད། དེའང་མི་མང་དཀྱུས་མ་དེ་ཚོས་བོད་
གཞུང་གི་དཔོན་རིགས་ཚོར་གནོན་ཤུགས་སྤྲད་དེ་མི་མང་གི་དགོས་འདུན་སྙན་སེང་ཞུ་བར་ཁོ་ཚོ་
ཕོ་བྲང་ནང་གཏོང་དགོས་བཟོས་པ་དང༌། མི་མང་གི་སྐུ་ཚབ་དང་བོད་གཞུང་གི་དཔོན་རིགས་ལྷན་
འཛོམས་ཀྱི་ཚོགས་འདུ་ཞིག་འཚོག་དགོས་བྱུང་བ་རེད། ཚོགས་འདུ་དེ་དང༌། ཚོགས་བཅར་བའི་
གྲུབ་ཆ་དེ་དང་འདྲ་བའི་ཕྱི་ལོ་༡༩༥༩ ལོའི་ཟླ་༣ ཚེས་༡༡ དང་ཚེས་༡༢ ཉིན་གྱི་ཚོགས་འདུ་
དེ་ཚོ་རིམ་པས་བོད་ཀྱི་རྒྱལ་ཡོངས་ཚོགས་འདུའི་ངོ་བོར་གྱུར་ཏེ་དེ་ཚོར་གཞུང་འབྲེལ་གྱི་རྣམ་པ་
དང་མིང་ཐོབ་བྱུང་བ་དང༌། དེ་ཚོས་བོད་གཞུང་གི་རྣམ་པར་དུས་གཏན་དུ་འགྱུར་བ་གཏོང་གི་རེད།
ཚོགས་འདུ་དེར་རྒྱ་མིས་སྐྱོན་འཛུགས་མང་པོ་བྱས་ཡོད་ཀྱང༌། བོད་པའི་ཡིག་ཆ་ཁག་ནང་དེ་
ཚོ་དོན་དངོས་མིན་པ་ར་སྤྲོད་བྱས་ཡོད། སྤྱིར་བོད་པའི་ཡིག་ཆ་ཁག་ནང་ཚོགས་འདུ་དེའི་ཚོགས་
བཅར་བའི་གྲུབ་ཆའི་ཐོག་ལ་བརྗོད་ཚུལ་ཅུང་མི་འདྲ་བ་ཡོད་ཀྱང༌། དེ་ཚོ་ཚང་མའི་ནང་བོད་
གཞུང་གི་བཀའ་བློན་ཚོ་ཚོགས་འདུ་དེར་ཞུགས་ཡོད་པར་ཁས་ལེན་བྱས་མེད། མ་ཟད་ཚོགས་
འདུ་དེའི་གྲོས་གཞི་གཙོ་བོ་རྒྱ་མིས་སྐྱོན་འཛུགས་བྱས་པ་ལྟར་བོད་རང་བཙན་སྐོར་མ་ཡིན་པར་ཏཱ་
ལའི་བླ་མའི་སྐུ་ཕྱྭར་སྲུང་སྐྱོབ་དང་འགན་ལེན་ཇི་ལྟར་བྱེད་དགོས་པའི་སྐོར་རེད། ད་དུང་ཚོགས་
འདུ་དེ་ཏཱ་ལའི་བླ་མས་འདུ་སྐོང་གནང་བ་ཞིག་མ་རེད། དེ་ལས་ལྡོག་སྟེ་ཁོང་གིས་ཚོགས་འདུ་དེར་
ངོ་རྒོལ་ཤུགས་ཆེན་པོ་གནང་ཡོད།
ཏཱ་ལའི་བླ་མའི་སྐུ་ཕྱྭར་སྲུང་སྐྱོབ་བྱེད་ཕྱོགས་ཐད་བོད་གཞུང་གི་དཔོན་རིགས་དང་མི་མང་གི་
སྐུ་ཚབ་དབར་བསམ་ཚུལ་མི་མཐུན་བ་བྱུང་བ་རེད། དཔོན་རིགས་ཚོས་མང་ཚོགས་ཀྱིས་ནོར་བུ་
གླིང་ཁའི་གཞུང་སྒོའི་མདུན་དུ་སྐད་ཅོར་བརྒྱབ་སྟེ་མ་བསྡད་པར་རང་ཁྱིམ་དུ་ལོག་དགོས་པ་དང་།
ཏཱ་ལའི་བླ་མའི་སྐུ་ཕྱྭའི་སྲུང་སྐྱོབ་སྐུ་སྲུང་མདའ་ཤོག་གིས་འགན་འཁྱེར་རྒྱུ་ཡིན་ཞེས་བཤད་ཀྱང༌།
དེར་མི་མང་གི་སྐུ་ཚབ་ཀྱིས་ཁས་ལེན་མ་བྱས་པ་དང༌། ཁོ་ཚོས་སྐུ་སྲུང་མདའ་ཤོག་གིས་ནོར་བུ་
གླིང་ཁའི་ལྕགས་རི་ནང་མར་སྲུང་སྐྱོབ་བྱེད་རྒྱུ་དང༌། དང་བླངས་མང་ཚོགས་ཀྱིས་ནོར་བུ་གླིང་
ཁའི་ལྕགས་རི་ཕྱི་མའི་སྲུང་སྐྱོབ་ཀྱི་འགན་འཁྱེར་ཆོག་པའི་རེ་འདུན་ཞུ་ཡིག་ཅིག་ཀྱང་བྲིས་པ་རེད།
ཚོགས་འདུ་དེའི་ཐོག་ད་དུང་ཕོ་བྲང་པོ་ཏ་ལ་དང་གཙུག་ལག་ཁང་གི་བདེ་འཇགས་སྲུང་སྐྱོབ་ཀྱི་
གནད་དོན་ཡང་གྲོས་བསྡུར་བྱས་པ་རེད། དེ་ལྟར་ཡང༌། དེ་ཡང་དགེ་རྒྱས་པས“ཡིད་བཞིན་ནོར་བུ་
གློ་བུར་དུ་རྒྱ་མིའི་དམག་ཁུལ་ཁང་དུ་ཆིབས་བསྒྱུར་གནང་འཆར་ཡོད་པ་འགོག་ཐབས་སུ་མི་མང་
ནོར་བུ་གླིང་ཁར་འཛོམས་པ་རེད། ད་ལོ་ནི་ཏཱ་ལའི་བླ་མའི་དགུང་ཀེག་ཡིན་པ་དང༌། འཚུབ་ཆ་ཆེན་
པོ་ཡོད་སྲིད་པར་བརྟེན་རྒྱ་མིའི་སར་ཕེབས་ཉན་གྱི་མ་རེད། ཐབས་ཤེས་གང་གཏོང་དགོས་བྱུང་
ཡང་ང་ཚོ་དང་མི་མང་གི་བསམ་ཚུལ་གཅིག་མཐུན་ཡིན”ཞེས་བཤད་ཡོད་པ་ལྟར་ཚོགས་བཅར་
བ་ཚང་མས་ཏཱ་ལའི་བླ་མ་རྒྱ་མིའི་ས་ཁོངས་སུ་གཏོང་མི་ཆོག་ཅེས་པའི་མི་མང་གི་སེམས་འཁུར་
གཙོ་བོ་དེར་བསམ་ཚུལ་གཅིག་མཐུན་གྱིས་རྒྱབ་སྐྱོར་བྱས་ཡོད།
སྐུ་སྲུང་མདའ་དཔོན་ཕུན་ཚོགས་བཀྲ་ཤིས་དང་རྟ་ར་བ་གཉིས་ཀྱིས་མི་མང་གི་སྐུ་ཚབ་ཚོས་
ཁམས་དང་ཨ་མདོ་ཁུལ་དུ་བྱུང་བའི་གནས་ཚུལ་དཔེར་བླངས་ནས་གལ་ཏེ་ཏཱ་ལའི་བླ་མ“ཚོགས་
འདུ་འདྲ་མིན”ལ་ཕེབས་ན་ཁོང་ལ་བློ་ཡུལ་ལས་འདས་པའི་གནས་ཚུལ་འབྱུང་ཉེན་ཡོད་པའི་ཞེད་
སྣང་བྱས་ལུགས་གསུངས་ཡོད་ཀྱང་། ཁོང་གཉིས་ཀས“ཚོགས་འདུ་འདྲ་མིན”ཞེས་པ་གང་ལ་གོ་
དགོས་པ་གསལ་པོར་བཤད་མེད། འོན་ཀྱང༌། སྐབས་དེའི་གནས་སྟངས་དང་ཏཱ་ལའི་བླ་མའི་མཛད་
འཆར་ལྟར་ན“ཚོགས་འདུ་འདྲ་མིན”ཟེར་བ་དེ་ཕལ་ཆེར་འཚོག་ལ་ཉེ་བའི་རྒྱ་ནག་རྒྱལ་ཡོངས་མི་
དམངས་འཐུས་མིའི་ཚོགས་ཆེན་གཉིས་པར་གོ་དགོས་པར་སྣང༌།
མི་མང་གི་སྐུ་ཚབ་ཀྱིས“ཕྱི་ལོ་༡༩༥༠ ལོའི་སྔོན་ལ་བོད་ནི་རང་བཙན་རྒྱལ་ཁབ་ཅིག་ཡིན་པ་
དང་། རྒྱ་མི་དམར་པོས་ཤར་བྱང་ཕྱོགས་གཉིས་ནས་བོད་ལ་བཙན་འཛུལ་བྱས་ཏེ་ཕྱི་ལོ་༡༩༥༡
ལོར་གྲོས་མཐུན་དོན་ཚན་བཅུ་བདུན་བཞག་པ་རེད། འོན་ཀྱང་། གྲོས་མཐུན་གྱི་འབྲུ་དོན་ལ་རྒྱ་
མི་རང་ཉིད་ཀྱིས་རྡོག་རོལ་ཐེངས་མང་བཏང་བར་བརྟེན་བོད་མི་མང་ཚང་མར་བོད་རང་བཙན་
བསྐྱར་གསོའི་ཕྱོགས་ལ་འབད་འབུངས་བྱེད་པའི་བསམ་ཚུལ་གཅིག་མཚུངས་སུ་ཡོད།” དེར་
བརྟེན། ཚོགས་འདུའི་ཐོག་བོད་པ་དང་རྒྱ་མིའི་དབར་གྱི་འབྲེལ་བ་དང་། བོད་རང་བཙན་གྱི་གནད་
དོན་ཐོག་གྲོས་བསྡུར་བྱེད་དགོས་པའི་རེ་བ་བཏོན་པ་རེད། མི་མང་གི་སྐུ་ཚབ་ཀྱིས་ད་དུང་“་གལ་
ཏེ་འབྲས་ཟ་མཁན་དང་རྩམ་པ་ཟ་མཁན་དབྱེ་བ་མ་ཕྱེ་ན་ཏཱ་ལའི་བླ་མའི་སྐུ་ཕྱྭར་འགན་ལེན་ཡོང་
ཐབས་མེད”ཅེས་དང༌། ཁོ་ཚོ་ཁ་ཤས་ཀྱིས་བོད་ལ་རང་བཙན་དགོས་པ་དང༌། ཁ་ཤས་ཀྱིས་རྒྱ་
མི་དང་གྲོས་མཐུན་བསྐྱར་དུ་འཇོག་དགོས་ཞེས་བཤད་དེ་བསམ་ཚུལ་གཅིག་མཐུན་མ་བྱུང་བར་
ཚོགས་ཁང་ནང་མི་ཚོགས་ཀྱི་སྐད་སྒྲས་ཁེངས།
ཚོགས་འདུ་དེའི་གྲོས་གཞི་གཙོ་བོ་བོད་རང་བཙན་སྐོར་མ་ཡིན་པར་ཏཱ་ལའི་བླ་མའི་སྐུ་ཕྱྭའི་
ཐོག་ཡིན་པ་ཡིག་ཆ་གཞན་གྱིས་ཀྱང་ར་སྤྲོད་བྱས་ཡོད་དེ། ཕྱིས་སུ་རྒྱ་མིར་ལག་སོན་བྱུང་སྟེ་
ཁོ་ཚོས་པར་འགྲེམས་བྱས་པའི་བོད་པའི་ཡིག་ཆ་ཞིག་ནང་ཚོགས་འདུ་དེའི་གྲོས་གཞི་གཙོ་བོ་
ཏཱ་ལའི་བླ་མའི་སྐུ་ཕྱྭར་སྲུང་སྐྱོབ་བྱེད་ཕྱོགས་སྐོར་ཡིན་པ་གསལ་ཡོད་པ་དང༌། དེའི་ནང་ཏཱ་ལའི་
བླ་མའི་སྐུ་ཕྱྭར་སྲུང་སྐྱོབ་བྱེད་ཐབས་སུ་དམིགས་སུ་བཀར་ནས་བཀོད་སྒྲིག་གང་དང་གང་བྱེད་
དགོས་པའི་ཞིབ་ཕྲའི་གནས་ཚུལ་གང་ཙམ་རྒྱས་པར་བཀོད་ཡོད།
རྒྱ་མིའི་ཡིག་ཆ་གཞན་ཞིག་ནང་ཚོགས་འདུ་དེའི་ཟིན་བྲིས་ཡིག་ཆ་ཡིན་ངེས་པ་ཞིག་བཀོད་
ཡོད་ཅིང༌། དེའི་ནང་དུའང་བོད་རང་བཙན་གྱི་གསལ་བསྒྲགས་སྤེལ་རྒྱུའམ། ཡང་ན་བོད་རང་བཙན་
དམིགས་ཡུལ་དུ་བཟུང་ནས་བྱ་སྤྱོད་གང་དང་གང་སྤེལ་རྒྱུ་ཡིན་པའི་འཆར་གཞི་གཏན་འབེབས་
བྱས་པའི་སྐོར་གང་ཡང་གསལ་མེད། དེ་བས་ཚོགས་འདུའི་སྐབས་གཙོ་ཆེར“བོད་མི་མང་གི་ནོར་
བུ་ཕྱི་མིའི་ལག་ཏུ་མི་ཤོར་བ་བྱེད་རྒྱུའི”སྐོར་གླེང་ཡོད་པ་དང་། ཏཱ་ལའི་བླ་མའི་སྐུ་ཕྱྭའི་སྲུང་སྐྱོབ་
ཆེད་བྱེད་ཐབས་འཕར་མ་གང་དང་གང་དོན་འཁྱོལ་བྱེད་དགོས་པའི་སྐོར་གྲོས་བསྡུར་བྱས་ཡོད།
ཡིག་ཆ་དེའི་ནང“ལྗིད་ཆེ་བའི་རང་བཙན་གྱི་གནད་དོན”ཐོག་ཁོ་ཚོས“ཐག་གཅོད་གང་བྱུང་བ་མུ་
མཐུད་གོང་འབུལ་ཞུ་རྒྱུ་ཡིན”ཞེས་ཙམ་ལས་གསལ་མེད།
དོན་དངོས་དེ་ལྟར་ཡང་རྒྱ་མིའི་བོད་ཀྱི་ལས་དོན་ཨུ་ཡོན་ལྷན་ཁང་གིས་ཕྱི་ཟླ་༣ ཚེས་༡༠
ཉིན་གྱི་ཚོགས་འདུ་དེར་ཁོ་ཚོ་རང་ཉིད་ཀྱི་གདེང་འཇོག་ཅིག་བྱས་ཡོད་དེ། ཕྱི་ཟླ་༣ ཚེས་༡༡
གི་ཉིན་རྒྱབ་ཁོ་ཚོས་པེ་ཅིང་ལ་བསྐུར་བའི་ཏར་འཕྲིན་ཞིག་ནང་“བོད་མི་མང་གིས་ཕྱི་ཟླ་༣ ཚེས་
༡༠ ཉིན་དངོས་སུ་གྱེན་ལོག་བྱེད་འགོ་བཙུགས་པ་དང༌། ཁོ་ཚོས་བོད་ཀྱི་ལས་དོན་ཨུ་ཡོན་
ལྷན་ཁང་དང་འབྲེལ་ཐག་བཅད་པས་མ་ཟད། ད་དུང་མཐའ་གཅིག་ཏུ་བོད་རང་བཙན་འཐབའཐབ་རྩོད་
བྱེད་རྒྱུའི་སེམས་ཐག་བཅད་འདུག །ཁོ་ཚོས་ད་དུང་རྩིས་དཔོན་ཤུད་ཁུད་པ་དང༌། མཁན་ཆུང་
རྟ་ར་བ། ཟུར་ཁང་སོགས་མི་ཁ་ཤས་བོད་རང་བཙན་གྱི་ལས་འགུལ་དེའི་འགོ་ཁྲིད་དུ་མིང་སྨོས་
བྱས”ཏེ་བོད་པའི་མི་ཚོགས་དེས་བོད་རང་བཙན་གྱི་གསལ་བསྒྲགས་སྤེལ་ཡོད་པ་དང༌། ད་དུང་
ལས་འགུལ་དེའི་འགོ་འཁྲིད་མཁན་ཡང་བདམས་ཟིན་ལུགས་བཀོད་ཡོད། བོད་ཀྱི་ལས་དོན་ཨུ་
ཡོན་ལྷན་ཁང་གི་སྐད་ཆ་ཐག་ཆོད་པོ་དེ་བདེན་པ་མིན་ཡང༌། རྗེས་ལ་རྒྱ་ནག་དམར་ཤོག་ཚོགས་
པས་དེ་གཞིར་བཞག་སྟེ་བོད་པའི་ཐོག་དྲག་གནོན་བྱེད་པའི་ཐག་གཅོད་བྱེད་རྒྱུ་རེད།
ཕྱི་ཟླ་༣ ཚེས་༡༠ ཉིན་གྱི་ནོར་བུ་གླིང་ཁའི་ཚོགས་འདུ་དེའི་སྐབས་གནད་དོན་གཞན་ཁ་
ཤས་ཀྱང་གྲོས་བསྡུར་བྱས་ཡོད་ཅིང༌། གཅིག་ནི་མིང་ཐོབ་ཉིས་བརྩེགས་ཀྱི་གནད་དོན་དེ་རེད།
དེའང་བོད་པའི་གཞུང་ཞབས་མང་པོར་བོད་གཞུང་གི་ལས་བྱའི་མིང་ཐོབ་ཡོད་པ་དང་དུས་མཚུངས་
སུ་ཕྱི་ལོ་༡༩༥༦ ལོར་བོད་རང་སྐྱོང་ལྗོངས་གྲ་སྒྲིག་ཨུ་ཡོན་ལྷན་ཁང་བཙུགས་པ་ནས་བཟུང་ཁོ་
ཚོས་དེའི་ནང་དུའང་ལས་གནས་འཛིན་བཞིན་ཡོད་པར་བརྟེན། མི་མང་གི་སྐུ་ཚབ་ཚོས་གཞུང་
ཞབས་དེ་ཚོས་རྒྱ་མིའི་གྲ་སྒྲིག་ཨུ་ཡོན་ལྷན་ཁང་ངམ། ཡང་ན་བོད་གཞུང་གང་རུང་དུ་ལས་ཀ་བྱེད་
དགོས་པ་ལས་བོད་རྒྱ་ཕྱོགས་གཉིས་ཀའི་ལས་ཀ་བྱེད་མི་རུང་། མུ་མཐུད་བོད་གཞུང་ལ་ཞབས་
ཕྱི་ཞུ་འདོད་ཡོད་མཁན་ཚོས་ད་ནས་བཟུང་རྒྱ་མིའི་གྲ་སྒྲིག་ཨུ་ཡོན་ལྷན་ཁང་གི་ལས་གནས་བློས་
གཏོང་བྱེད་རྒྱུའི་ཁས་ལེན་ཡི་གེ་ཞིག་ཐོག་མིང་རྟགས་འགོད་དགོས་པའི་དགོས་འདུན་བཏོན་པ་
རེད། དེ་དུས་བྱམས་པ་བསྟན་འཛིན་གྱིས་སོམ་ཉི་ཏོག་ཙམ་བྱས་པ་དང༌། དེ་རྗེས་ལག་ཏུ་སྨྱུ་གུ་
བླངས་ནས་ཡི་གེ་དེའི་ཐོག་མིང་རྟགས་བཀོད་པ་ཡིན་ཞེས་ཕྱིར་དྲན་བྱས།
གནད་དོན་གལ་ཆེན་པོ་ཞིག་དང༌། ཕྱིས་སུ་རྩོད་གཞིར་གྱུར་པའི་གནད་དོན་ཞིག་ནི་ཉེན་ཁ་
ཆེ་བའི་གནས་སྐབས་དེར་མང་ཚོགས་ལ་ལམ་སྟོན་བཀོད་འདོམས་བྱེད་མཁན་གྱི་ཚོགས་ཆུང་
ཞིག་བསྐོ་གཞག་བྱེད་པའི་ཐག་གཅོད་དེ་རེད། བསམ་ཚུལ་དེ་མཁན་ཆུང་ཐུབ་བསྟན་བཟང་པོས་
བཏོན་པ་དང༌། ཁོང་གིས་དེར་ཡོད་སྐྱ་སེར་དཔོན་རིགས་དང་མི་མང་གི་སྐུ་ཚབ་ཚང་མར་ལས་
འགན་དེ་མཁན་ཆུང་རྟ་ར་བ་དང་རྩིས་དཔོན་ཤུད་ཁུད་པར་སྤྲད་ན་གང་འདྲ་འདུག་གམ་ཞེས་དྲིས་
པར། སུས་ཀྱང་ངོ་རྒོལ་མ་བྱས་པ་དང༌། ཕྱི་ཉིན་ཚོགས་ཆུང་དེར་ཚོགས་མི་བཞི་ཁ་སྣོན་བརྒྱབ་པ་
རེད། ཚོགས་ཆུང་དེས་འབྲེལ་མཐུད་ཀྱི་ལས་འགན་མང་པོ་ཞིག་བསྒྲུབས་པས་རྗེས་ལ་བཀ
གི་དབང་ཚད་ལས་ཆེ་བ་ལྟ་བུར་གྱུར་པ་རེད། དེ་ལྟར་ཡང༌། བཀའ་ཤག་གིས་མུ་མཐུད་དེ་རྒྱུན
གཏན་ལྟར་བཀོད་ཁྱབ་གཏོང་གི་ཡོད་པ་དང་། ཚོགས་ཆུང་གསར་པ་དེར་བོད་དམག་ལ་དོ་དམ་
བྱེད་པའི་དབང་ཆ་མེད། དེར་བརྟེན། ཕྱིས་སུ་རྒྱ་མི་དམར་པོས་ཚོགས་ཆུང་དེ“ངོ་ལོག་པའི་བཀོད་
འདོམས་ཁང”རེད་ཅེས་པའི་སྐྱོན་འཛུགས་བྱས་པ་དེར་གཞི་འཛིན་ས་གང་ཡང་མེད།
བོད་གཞུང་གི་དཔོན་རིགས་མང་པོ་དང་འདྲ་བར་ཏཱ་ལའི་བླ་མའི་དགོངས་པ་ལའང་ནོར་བུ་
གླིང་ཁའི་ཚོགས་འདུ་དེས་རྒྱ་མིར་ཁོང་ཁྲོ་སློང་མི་ཡོང་ངམ་སྙམ་པའི་ཐུགས་ཁྲལ་བྱུང་བ་དང༌། 
དུས་ཁོང་གིས་དུས་ཚོད་འགོར་འགྱངས་ངེས་ཅན་ཞིག་གཏོང་ཐུབ་ན་ཛ་དྲག་གི་གནས་སྟངས་དེ་
རང་བཞིན་གྱིས་ཞི་བའི་ཐུགས་རེ་གནང་བཞིན་ཡོད། དེར་བརྟེན། ནོར་གླིང་ཕོ་བྲང་ནང་ཚོགས་
འདུ་དེ་སྐོང་འཚོག་བྱས་པའི་གནས་ཚུལ་མཁྱེན་རྟོགས་བྱུང་མ་ཐག་ཁོང་གིས“ཐུགས་ཕམ”བྱུང་
བའི་གསུང་འཕྲིན་སྩལ་བ་དང་། “(མི་མང་གི)འགོ་ཁྲིད་ཚོར་ཁོ་ཚོའི་ལས་འགན་ནི་ད་ལྟའི་ཛ་དྲག་
གི་གནས་སྟངས་ཚབས་ཆུང་དུ་གཏོང་རྒྱུ་ལས་ཇེ་སྡུག་ཏུ་གཏོང་རྒྱུ་མིན་པའི་ལམ་སྟོན་བཀའ་ལན་
ཡང་བསྐུར་བ་རེད།” ཁོང་གིས་ད་དུང་སླད་ཕྱིན་ཚོགས་འདུ་དེ་རིགས་ནོར་བུ་གླིང་ཁའི་ནང་
འཚོག་མི་ཆོག་པ་བཟོས་ཀྱང༌། མི་ཚོགས་དེ་ཚོས་ཕྱི་ཉིན་དེ་རང་ལ་ཁོང་གི་བཀར་མ་བརྩིས་པར་
ནོར་བུ་གླིང་ཁའི་ནང་ཚོགས་འདུ་འཚོགས་པ་རེད།
མཚམས་དེར་མང་ཚོགས་ཀྱིས་བཀའ་ཤག་ཟུར་འབུད་གཏོང་གི་ཡོད་པས་ཁོ་ཚོས་གལ་ཏེ་
གནས་སྟངས་ཇེ་སྡུག་ཏུ་སོང་ན་ཏཱ་ལའི་བླ་མའི་སྐུ་ཕྱྭར་སྲུང་སྐྱོབ་ཇི་ལྟར་བྱེད་དགོས་པའི་ཐོག་དོ་
སྣང་གཙོ་བོ་བྱས་པ་དང༌། བཀའ་བློན་ཚོས་ད་དུང་དགེ་རྒྱས་པ་བརྒྱུད་དེ་ནོར་བུ་གླིང་ཁའི་གནས་
ཚུལ་ཚང་མ་ང་ཕོད་ལ་བརྡ་ལན་སྤྲོད་ཀྱི་ཡོད། འོན་ཀྱང་། བཀའ་ཤག་ལ་ཡིད་ཆེས་བརླགས་ཟིན་
པའི་མང་ཚོགས་ཀྱིས་ཏཱ་ལའི་བླ་མའི་སྲུང་སྐྱོབ་ཆེད་དུ་རང་སྲོག་གཏོང་དགོས་བྱུང་རུང་འགྱོད་པ་
མེད་ཅེས་བཤད་དེ་ཁོ་ཚོ་རང་གིས་ཁོང་གི་སྐུ་ཕྱྭར་སྲུང་སྐྱོབ་བྱེད་རྒྱུ་ཡིན་ཞེས་ཨུ་ཚུགས་བརྒྱབ་
པ་དང༌། བོད་དམག་ཚོས་ཀྱང་རྒྱ་མིའི་དམག་རྟགས་དང་དམག་ཆས་གཡུགས་ཏེ་མང་ཚོགས་ལ་
རྒྱབ་སྐྱོར་ཡོད་པའི་རྣམ་པ་བསྟན། དེ་ལྟར་དང་བླངས་སྐུ་སྲུང་དཔུང་ཚོགས་ཤིག་གྲུབ་པ་དང་།
ཁོ་ཚོས་ཁོངས་མི་ཚོར་ངོ་སྤྲོད་ལག་ཁྱེར་དམིགས་བསལ་ཞིག་བཟོས་ཏེ་ལག་ཁྱེར་དེ་ཡོད་མཁན་
ལས་གཞན་སུའང་ནོར་བུ་གླིང་ཁའི་ནང་གཏོང་མི་ཆོག་པ་བཟོས་པ་རེད།
བོད་དམག་མདའ་དཔོན་ཚོས་ཛ་དྲག་ཚོགས་འདུ་ཞིག་འཚོགས་ཏེ་ཁོ་ཚོ་རང་ཉིད་ཀྱི་འཆར་
གཞི་ཞིག་བཟོས་པ་དང༌། ཁོ་ཚོས་ཕོ་བྲང་པོ་ཏ་ལ་དང་གཙུག་ལག་ཁང་ཉེ་འཁོར་དུ་འགོག་
སྲུང་ཆེ་རུ་གཏོང་རྒྱུའི་ཐག་བཅད་པ་རེད། ཁ་དང་གྲ་བཞི་དམག་སྒར་ཕྱེད་ཀ་ཙམ་གྱིས་གྲ་བཞི་
དམག་སྒར་རང་དུ་ཉེན་སྲུང་བྱེད་རྒྱུ་དང་དེ་འཕྲོས་རྣམས་ཀྱིས་རྩེ་ཕོ་བྲང་དང་། དམག་སྤྱི་ཁང་།
གོ་མཛོད་ཡས་མས་ལྕགས་པོ་རི་བཅས་ལ་སྲུང་སྐྱོབ་བྱེད་རྒྱུ། ང་དང་རྒྱལ་རྩེ་དམག་གིས་ནོར་གླིང་
ཕོ་བྲང་ཉེ་འཁོར་བྱང་རྒྱུད་དང༌། རྒྱ་མཚོ་སྟོད་སྨད། ཤར་ནུབ་སྦྱར་རག་གླིང་ཁ་བཅས་ལ་སྲུང་
སྐྱོབ་བྱེད་རྒྱུ། ཆ་དང་མེ་སྒྱོགས་དམག་སྒར་གྱིས་ལྷ་ས་གྲོང་ཁྱེར་དང༌། གཙུག་ལག་ཁང་ལ་སྲུང་
སྐྱོབ་བྱེད་རྒྱུ། ཀ་དང་སྐུ་སྲུང་དམག་གིས་ནོར་གླིང་ཕོ་བྲང་དང་། སྤྱན་བསལ་ཕོ་བྲང༌། སྐྱིད་ཆུ་
ཕར་ཁའི་བྱ་སྐྱག་རི་བཅས་ལ་སྲུང་འདོམས་བྱེད་རྒྱུ། དམག་སྡེ་ཕན་ཚུན་གང་ཅིའི་གནས་ཚུལ་
གཏོང་བདེའི་ཆེད་དུ་ཁ་པར་གསར་མཐུད་བྱེད་རྒྱུ་དང༌། ཉིན་མོ་ཤེལ་འོད་བརྡ་སྟོན་གསང་བརྡ་དང་
མཚན་མོ་གློག་བཞུའི་གསང་བརྡ་བཅས་ཀྱི་ཐོག་ནས་འབྲེལ་བ་ཡང་ཡང་བྱེད་རྒྱུར་གྲོས་མོལ་གྱིས་
དམག་སྤྱི་མཁན་ཆུང་བློ་གྲོས་སྐལ་བཟང་མཆོག་ལ་སྙན་སེང་ཞུས་ཏེ་བཀའ་འཁྲོལ་ཐོབ་པ་ལྟར་
ཚང་མ་ཁུངས་སོ་སོར་ཕྱིར་ལོག་གིས་ལས་ཁུར་བླངས།
ཕྱི་དྲོའི་ཆུ་ཚོད་བཞི་པ་ཡོལ་ཙམ་དུ་འཕྲིན་ལས་ཕུན་ཚོགས་ཀྱིས་ནོར་བུ་གླིང་ཁའི་གཞུང་
སྒོའི་མདུན་དུ་མང་ཚོགས་ཕལ་ཆེ་བ་ཁ་ཐོར་ནས་མི་བརྒྱ་ཕྲག་ཁ་ཤས་ལས་ལྷག་མེད་པ་དོ་སྣང་
བྱུང་བ་རེད། དེ་དུས་ཁོང་གིས་ཤེས་མེད་ཀྱང༌། མང་ཚོགས་ཕལ་ཆེ་བ་བར་སྐོར་ནང་ཁྲོམ་སྐོར་
སྐད་འབོད་རྒྱག་པར་ཕྱིན་ཡོད་པ་དང༌། མང་ཚོགས་ཀྱིས་དེར་སྐད་ཤུགས་ཆེན་པོས།
བོད་འདི་གནའ་སྔ་མོ་ནས་རང་དབང་རང་བཙན་ཡིན།
རྒྱ་མི་གུང་ཁྲན་གྱི་ཞི་དྲག་ལས་བྱེད་ཚོ་འཕྲལ་དུ་བོད་ནས་ཕྱིར་ལོག་དགོས།
བཙན་དབང་འོག་བཞག་པའི་གྲོས་མཐུན་དོན་ཚན་བཅུ་བདུན་ལ་ངོས་ལེན་མེད།
བོད་འདི་བོད་མིའི་ཡིན། སོགས་སྐད་འབོད་རྒྱག་བཞིན་ཡོད།
འཕྲིན་ལས་ཕུན་ཚོགས་ཀྱིས་ནོར་བུ་གླིང་ཁའི་ནང་འཛུལ་བ་དང༌། གསང་བའི་ཡི་གེ་དེ་ཏཱ་ལའི་བླ་
མའི་ཡོངས་འཛིན་སྐུ་བགྲེས་གླིང་རིན་པོ་ཆེར་ཕུལ་རྗེས་རྐང་ཐང་དུ་ཕྱིར(གླིང་རིན་པོ་ཆེའི)གཞིས་
ཀར་ལོག
ཕྱི་དྲོའི་ཆུ་ཚོད་ལྔ་པ་ཙམ་ལ་རྒྱ་མཚོ་གླིང་རིན་པོ་ཆེ་གཞི་ནས་ཏཱ་ལའི་བླ་མའི་ཕོ་བྲང་གསར་
པའི་ནང་ཐར་བ་དང༌། ཁོང་ནང་དུ་འགྲོ་སྐབས་ཏཱ་ལའི་བླ་མ་ཐུགས་མི་སྤྲོ་བར་ཕྱག་གཉིས་ཀྱིས་
དབུ་སྐྱོར་བཞིན་ཞབས་སྟེགས་ཤིག་ཐོག་བཞུགས་བཞིན་ཡོད། རྒྱ་མཚོ་གླིང་རིན་པོ་ཆེས་དམག་
སྤྱི་ཐན་ཀྭན་སན་གྱི་ཡི་གེ་དེ་ཏཱ་ལའི་བླ་མར་ཕུལ།
དེ་འདྲའི་དུས་ཚོད་ཅིག་ལ་རྒྱ་མིའི་དམག་ཁུལ་ཁང་གིས་རླངས་འཁོར་ཞིག་བཏང་ནས་མངའ་
རིས་རིན་པོ་ཆེ་འབྲས་སྤུངས་དགོན་པར་སྐྱེལ་བར་འགྲོ་བཞིན་ཡོད་པ་དང་། ལམ་བར་དུ་ཁོ་ཚོ་
དང་ཡབ་གཞིས་ཚང་གི་གཉེར་པ་ཐུག་པ་རེད། གཉེར་པས་རླངས་འཁོར་བཀག་སྟེ་མངའ་རིས་
རིན་པོ་ཆེ་འབྲས་སྤུངས་དགོན་པར་ཕེབས་མི་དགོས། ཐད་ཀར་གཟིམ་ཤག་ལ་ལོག་ཅེས་ཞུས་པ་
དང༌། མངའ་རིས་རིན་པོ་ཆེ་སྟག་འཚེར་གཞིས་ཀར་འབྱོར་སྐབས་རྒྱལ་ཡུམ་ཆེན་མོས་གཞི་ནཞེ་ནས་
བློ་བདེ་བའི་དབུགས་རིང་གཏོང་ཐུབ་པ་བྱུང་བ་རེད།
ས་སྲོས་ཀྱི་མཚམས་སུ་ནོར་བུ་གླིང་ཁའི་གཞུང་སྒོའི་མདུན་ཅུང་ཁུ་སིམ་མེར་གྱུར་པས་
བྱམས་པ་བསྟན་འཛིན་དང༌། བསྟན་པ་བཟོད་པ། ཐུབ་བསྟན་མཁས་བཙུན་སོགས་རང་ཁྱིམ་
དུ་ལོག་པ་དང་། ལྷ་སའི་གྲོང་མི་དང་ཉེ་འཁོར་གྱི་གྲོང་སྡེའི་མི་མང་ཡང་རང་རང་གི་ཁྱིམ་དུ་
ལོག །འུར་ཟིང་གིས་ཁེངས་པའི་ཉིན་དེར་མཐར་མཇུག་རྫོགས་པའི་དུས་ཤིག་ཤར་བ་རེད།
ནམ་ཕྱེད་ཟིན་ཉེའི་མཚམས་སུ་སྐུ་སྲུང་མདའ་དཔོན་ཕུན་ཚོགས་བཀྲ་ཤིས་ཀྱིས་སྐུ་སྲུང་
མདའ་ཤོག་གི་རུ་དཔོན་དང་བརྒྱ་དཔོན་ཚང་མ་ཚོགས་འདུར་བསྐོངས་བ་དང་། ཁོ་ཚོ་དང་མཉམ་
དུ་ནོར་བུ་གླིང་ཁའི་ལྕགས་རིའི་ཕྱི་ནང་ཚང་མར་སྐོར་གཡེང་གནང་བ་རེད། ནོར་གླིང་ཕོ་བྲང་ནང་
རོལ་དུ་བོད་དམག་གིས་གང་སར་འཛིང་རགས་བརྒྱབ་ཡོད་པ་དང༌། དེ་ཚོར་དྲག་ཆས་སྤྲས་པའི་
སྲུང་དམག་བཞག་ཡོད། ཕོ་བྲང་གི་ལྕགས་རིའི་ཕྱིར་ཁམས་པ་ཧ་ཅང་མང་པོས་གུར་ཕུབ་སྟེ་སྒར་
ཚུགས་ཡོད་ཅིང་། འཇུ་ཆེན་ཐུབ་བསྟན་ཡང་ཁོ་ཚོའི་ཁྲོད་དུ་ཡོད། ཁོང་གིས་ལྷ་སར་ཐུག་པའི་སྡེ་
དགེའི་ཕ་ཡུལ་གཅིག་པ་༡༩༢ མཉམ་དུ་ཁྲིད་ཡོད་པ་དང༌། ཁོ་ཚོས་ནོར་གླིང་ཕོ་བྲང་གི་ལྕགས་
རིའི་ཕྱིར་གུར་བདུན་ཕུབ་སྟེ་བསྡད་ཡོད།
ཉིན་དེ་བོད་ཀྱི་ལོ་རྒྱུས་ནང་བརྗེད་ཐབས་མེད་པའི་ཉིན་ཞིག་ཏུ་གྱུར་པ་དང༌། རྒྱ་མིས་དེར་་ལྷ་
སའི་དོན་རྐྱེན”ནམ། ཡང་ན“ཕྱི་ལོ་༡༩༥༩ ལོའི་ཟླ་༣ ཚེས་༡༠ དོན་རྐྱེན”ཞེས་འབོད་ཀྱི་ཡོད་
ཀྱང་། བོད་པས་དེར་“བོད་མིའི་གྱེན་ལངས་ཉིན”ཞེས་རྟག་ཏུ་དྲན་གསོ་བྱེད་ཀྱི་ཡོད།

༩ ཁམས་པ་མྱུལ་མ།

༄༅། །ཕྱི་ལོ་༡༩༥༧ ལོའི་ཟླ་བ་བཅུ་གཉིས་པའི་ཟླ་མགོའི་ཉིན་ཞིག་གི་དགོང་མོ་ཨེ་ཤི་ཡའི་
རིགས་ཀྱི་མི་དྲུག་དང་ཨ་རི་བ་གཉིས་བཅས་རང་ལོ་ཉི་ཤུའི་ནང་གི་གཞོན་པ་སྟོབས་ཆེན་བརྒྱད་
བླུགས་པའི“མཁའ་དབྱིངས་ཀྱི་བཙན་རྫོང”ཞེས་པའི་B-17རྟགས་ཅན་གྱི་མདེལ་དབྱུག་གནམ་
གྲུ་ནག་པོ་ཞིག་ཨོ་ཀི་ན་ཝ་གླིང་ཕྲན་གྱི་ཨ་རིའི་ཀ་ཌི་ན་མཁའ་དམག་རྟེན་གཞི་ནས་མཁའ་
དབྱིངས་སུ་ཕུར། ཨ་རི་བ་དེ་གཉིས་ཀྱིས་ཨེ་ཤི་ཡའི་གཞོན་པ་དེ་ཚོར་འཚོ་རླུང་གི་གདོང་ཁེབས་
གྱོན་དགོས་པའི་ལལག་བརྡ་བཏང་ཡང༌། ཁོ་ཚོས་འཛུམ་དམུལ་དམུལ་ངང་མགོ་གཡུག་གཡུག་
བྱས། “འཛམ་གླིང་གི་ཡང་ཐོག”ཏུ་སྐྱེ་འཚར་བྱུང་བའི་ཁམས་པ་དེ་ཚོར་གནམ་གྲུ་ས་ངོས་ནས་
མཐོ་ཚད་མི་ཊར་སུམ་སྟོང་བཞི་སྟོང་དུ་འཕུར་བ་གང་ཡང་མ་རེད།
གནམ་གྲུ་དེའི་ནང་ཨ་རིའི་གསང་བའི་ལས་ཁུངས་ཀྱི་སྦྱོང་བརྡར་ཐོབ་པའི་བོད་པའི་མྱུལ་མ་
ཐོག་མ་ཚོ་བླུགས་ཡོད་པས་དེ་ནི་ལོ་རྒྱུས་རང་བཞིན་གྱི་འཕུར་སྐྱོད་ཅིག་རེད། དེ་དུས་ཁམས
པ་ལྔས་ཞི་བདེ་རྒྱ་མཚོའི་དབུས་སུ་ཆགས་པའི་གླིང་ཕྲན་ཆུང་ཆུང་ཞིག་ཐོག་དུས་ཡུན་ཟླ་བ་བཞི་
དང་ཕྱེད་ཀའི་རིང་སྦྱོང་བརྡར་དཔྱིས་ཕྱིན་པ་བྱས་མཐར་གནམ་གྲུའི་ནང་ནས་ཕྱིར་བོད་ནང་མཁའ་
མཆོང་རྒྱག་པར་འགྲོ་བཞིན་ཡོད། ཨ་རིའི་མཁའ་དམག་གི་རྟེན་གཞིར་སྡོད་རིང་ཁོ་ཚོར་དབྱིན་
ཇིའི་མིང་རེ་བཏགས་ཡོད་ཅིང༌། ཨ་ཐར་གྱི་དབྱིན་ཇིའི་མིང་ལ་ཊོམ་དང༌། དབང་འདུས་ཀྱི་དབྱིན་
ཇིའི་མིང་ལ་ཝོལ་ཌི། བློ་ཚེའི་དབྱིན་ཇིའི་མིང་ལ་ལའུ། བདེ་དྲུག་གི་དབྱིན་ཇིའི་མིང་ལ་ཌན། ཚེས་
བཞིའི་དབྱིན་ཇིའི་མིང་ལ་ཌིགབཅས་རེད། ཁོ་ཚོའི་ཁྲོད་ཀྱི་ཁོངས་མི་དྲུག་པའི་མིང་ལ་ཚེ་
དབང(དབྱིན་ཇིའི་མིང་ལ་Sam)ཟེར་བ་དང་། ཁོང་སྟབས་མི་ལེགས་པར་ཉིན་ཤས་གོང་མེ་མདའི་
ཁ་ཤོར་ཏེ་རང་གི་རྐང་པར་རང་གིས་མེ་མདའ་བརྒྱབ་པར་བརྟེན་ཨོ་ཀི་ན་ཝར་སྨན་བཅོས་ཆེད་
འཇོག་དགོས་བྱུང་བ་རེད། གནམ་གྲུའི་ནང་གི་བོད་པའི་འགྲུལ་པ་གཞན་དེ་ནི་སྟག་འཚེར་རིན་པོ་
ཆེའི་ཞབས་ཕྱི་དང་། ད་ལན་གྱི་འཕུར་སྐྱོད་སྐབས་ཧིན་དྷིའི་སྐད་སྒྱུར་བྱེད་མཁན་རྒྱལ་མཚན་དོན་
གྲུབ་རེད།
ཨ་རི་བ་གཞོན་པ་གཉིས་ནི་ཨ་རིའི་གསང་བའི་ལས་ཁུངས་ཀྱི་སློབ་སྟོན་པ་རོ་ཇཪ་མེག་
ཁར་ཐི་དང་ཇེམ་སི་མེག་ཨེལ་རོ ཡི་རེད། ཁོ་གཉིས་དང་ལས་རོགས་ཚོས་སློབ་ཕྲུག་ཁམས་པ་
དྲུག་ལ་འབར་རྫས་གཏོར་སྟངས་དང༌། གནམ་མཆོང་རྒྱག་སྟངས། དཔེ་རིས་འབྲི་སྟངས། ས་བཀྲ་
བེད་སྤྱོད་གཏོང་སྟངས། མི་མེད་ལུང་སྟོང་དུ་གསོན་པོར་གནས་ཐབས།གསང་གནས་འཚོལ་སྡུད་
བྱེད་སྟངས། ལག་འཛིང་བྱེད་སྟངས། རྫུན་ཆས་སྤྲས་སྟངས། ཡིག་སྒྱུར་བྱེད་སྟངས། སྐུད་མེད་ཏར་
འཕྲིན་བཀོལ་སྤྱོད་བྱེད་སྟངས། གསང་བའི་ཏར་ཡིག་གཏོང་སྟངས་སོགས་གསང་མྱུལ་གྱི་གཞི་
རྩའི་སྦྱོང་བརྡར་བསྡུས་ལ་ཆ་ཚང་བ་ཞིག་སྤྲད་ཡོད། བོད་པ་དེ་ཚོའི་དམིགས་བསལ་དགོས་མཁོ་
ལ་བརྟེན་ནས་ཨ་རིའི་སློབ་སྟོན་པ་ཚོས་ཁོ་ཚོར་ད་དུང་འཇབ་དམག་རུ་ཆུང་སྒྲིག་འཛུགས་བྱེད་
སྟངས་དང༌། མེ་མདའ་དང་འབར་རྫས་རིགས་སྣ་ཚོགས་བེད་སྤྱོད་གཏོང་སྟངས། འཇབ་རྒོལ་བྱེད་
སྟངས། མཁའ་ཐོག་ནས་མཚོན་ཆ་དང་དགོས་མཁོ་དབྱུག་པར་ས་ཐོག་ནས་གསང་བརྡ་གཏོང་
སྟངས་སོགས་འཇབ་དམག་གི་ཤེས་བྱ་མི་ཉུང་བ་ཞིག་ཀྱང་བསླབས་པ་རེད།
ཁོ་ཚོའི་གནམ་གྲུ་པ་ཀི་སི་ཐན་ཤར་མའི་ཨཿདྷ་ཀ་གྲོང་ཁྱེར་གྱི་བྱང་ཕྱོགས་སུ་ཆགས་པའི་ཀུར་
མི་ཏོ་ལ་ཞེས་པའི་འཛམ་གླིང་དམག་ཆེན་གཉིས་པའི་སྐབས་ཀྱི་གནམ་ཐང་ཞིག་ལ་ཁ་ཕྱོགས་
ཏེ་འཕུར་བཞིན་ཡོད། གནམ་ཐང་དེར་ཁོ་ཚོས་ཉིན་ཤས་ངལ་གསོ་རྒྱག་རྒྱུ་ཡིན་པ་དང་། ཁོ་ཚོའི་
དགོས་མཁོ་ཚང་མ་གནམ་ཐང་དེ་ནས་མཁོ་སྤྲོད་བྱེད་རྒྱུ་ཡིན་པ་མ་ཟད། ད་དུང་གནམ་ཐང་དེའི་
ལས་མི་སུས་ཀྱང་ཡ་མཚན་ཅན་གྱི་གནམ་གྲུ་དེའི་ནང་མི་སུ་དང་སུ་ཡོད་པ་དང༌། གང་དུ་འགྲོ་རྒྱུ་
ཡིན་པ། དེའི་ལས་འགན་གང་ཡིན་པ་སོགས་གང་ཡང་ཤེས་ཀྱི་མེད།
ཉིན་ལྔའི་རྗེས་ཟླ་འོད་ལྷག་པར་གསལ་བའི་དགོང་མོ་ཞིག་རྟགས་དང་ཨང་གྲངས་གང་ཡང་
མེད་པའི་མདེལ་དབྱུག་གནམ་གྲུ་ནག་པོ་དེ་ཀུར་མི་ཏོ་ལའི་རྒྱུག་ལམ་ཐོག་ཁྱུང་ཆེན་ཞིག་དང་
འདྲ་བར་འཕུར་ཆོག་ཆོག་ཏུ་བསྡད་ཡོད། ཁམས་པ་ལྔ་པོས་ངག་ནས་རྡོ་རྗེ་སེམས་པའི་གཟུངས་
སྔགས་འདོན་བཞིན་གནམ་གྲུའི་ཕྱོགས་སུ་བསྐྱོད་པ་དང༌། སྐས་འཛེགས་ཀྱི་གཤམ་དུ་ཨ་རིའི་
གསང་བའི་ལས་ཁུངས་ཀྱི་སློབ་སྟོན་པ་ཚོས་ཁོ་ཚོ་མི་རེ་ངོ་རེར་ལག་པ་བཏང་ནས་ཕེབས་སྐྱེལ་
དང་བྱ་བ་ལམ་འགྲོ་ཡོང་བའི་སྨོན་འདུན་ཞུས།
གནམ་གྲུ་དེས་རི་དྭགས་རྒྱལ་པོ་ཁྲོས་འདྲའི་ང་རོ་འདྲ་ཞིག་བསྒྲགས་ཏེ་གཡོ་འགུལ་བྱེད་འགོ་
བཙུགས་པ་དང༌། རང་གི་ཕ་ཡུལ་ནང་སིམ་འཛུལ་བྱེད་མཁན་བོད་པ་ཚོ་ཁུར་ཏེ་མཁའ་དབྱིངས་
སུ་འཕུར། དེ་ནི་ཁོ་ཚོའི་འཕུར་ཐེངས་གཉིས་པ་དེ་ཡིན་ཞིང་། ཉིན་གསུམ་གོང་གི་ཟླ་འོད་གསལ་
བའི་དགོང་མོ་ཞིག་ཁོ་ཚོས་ཐེངས་གཅིག་འཕུར་སྐྱོད་བྱས་ཀྱང༌། གནམ་གྲུ་མཁའ་དབྱིངས་སུ་
སླེབས་ནས་རིང་པོ་མ་སོང་བར་གནམ་གཤིས་ལ་འགྱུར་ལྡོག་བྱུང་བ་དང༌། སྤྲིན་ནག་ལང་ལོང་དུ་
འཁྲིགས་པར་བརྟེན་ཁོ་ཚོ་ཕྱིར་ལོག་བྱེད་དགོས་བྱུང་བ་རེད།
གནམ་གྲུའི་ནང་ལས་མི་ཚང་མ་པོ་ལན་ཌི་དང་ཅེག་ཀོ་སོལོ་ཝ་ཀི་ཡ་ནས་ཡིན་ཞིང༌། ཨ་
རིའི་མི་གཅིག་ཀྱང་མེད། དེའང་གལ་ཏེ་གནམ་གྲུར་རྡེབ་སྐྱོན་སོགས་རྐྱེན་ངན་བྱུང་ན་ཨ་རི་དང་
འབྲེལ་བ་མེད་པ་སྟོན་ཆེད་རེད། ད་ལན་གྱི་འཕུར་སྐྱོད་དེའི་ལས་འགན་ནི་ཨ་ཐར་དང་བློ་ཚེ་ལས་
གྲུབ་པའི་བོད་པའི་ཚོ་ཆུང་དང་པོ་དེ་ལྷ་ས་ནས་སྤྱི་ལེ་དྲུག་ཅུ་ཡས་མས་ཀྱི་སར་ཆགས་པའི་བསམ་
ཡས་དགོན་པའི་ཉེ་འཁོར་དུ་མཁའ་དབྱིངས་ནས་དབྱུགས་རྗེས་གནམ་གྲུ་ཁ་གཅུས་ཏེ་ཤར་ཕྱོགས་
སུ་འཕུར། དེ་ནས་བོད་པ་ལྷག་མ་ལས་གྲུབ་པའི་ཚོ་ཆུང་གཉིས་པ་དེ་ཁམས་ཁུལ་དུ་དབྱུག་རྒྱུ་
དང༌། དེ་རྗེས་གནམ་གྲུ་ཁ་ལྷོ་ནུབ་ཏུ་ཕྱོགས་ནས་རྒྱ་གར་གྱི་བར་སྣང་ཁྱབ་ཁོངས་ནང་འཛུལ་རྗེས་
པ་ཀི་སི་ཐན་ཤར་མར་ཕྱིར་ལོག་བྱེད་རྒྱུ་རེད།
ཨ་ཐར་དང་བློ་ཚེ་གཉིས་མཁའ་ཐོག་ནས་བསམ་ཡས་སུ་དབྱུག་དོན་གཙོ་བོ་ནི་བསམ་ཡས་
ལྷ་ས་དང་ཐག་ཉེ་པོ་ཡོད་སྟབས་རེད། དེའང་ཁོ་གཉིས་ཀྱིས་བོད་ནང་དུ་ཆུ་བཞི་སྒང་དྲུག་ལ་དམག་
མི་ག་ཚོད་ཡོད་པ་དང་ཁོ་ཚོར་དམག་རྒྱག་གི་ནུས་པ་ཇི་ཙམ་ཡོད་པར་རྒྱུས་ལོན་བྱེད་དགོས་པས་
མ་ཚད། ད་དུང་རྒྱ་དམག་གི་གནས་སྟངས་དང༌། བོད་ཀྱི་གནས་སྟངས། བོད་མི་མང་ཁྲོད་བསམ་
ཚུལ་གང་ཡོད་པ་སོགས་གསང་བའི་གནས་ཚུལ་འཚོལ་སྡུད་བྱེད་དགོས་ཀྱི་ཡོད། ཁོ་གཉིས་ལ་ད་
དུང་དམིགས་བསལ་གྱི་ལས་འགན་ཞིག་ཡོད་པ་ནི་ཁོ་གཉིས་ཀྱིས་ངེས་པར་དུ་གང་མགྱོགས་ལྷ་
སར་ཕྱིན། དེར་ཏཱ་ལའི་བླ་མའི་མཇལ་ཁ་རག་ཐབས་བྱས་ཏེ་ཁོང་ལ་ཨ་རིས་བོད་ལ་རོགས་སྐྱོར་
བྱེད་པར་ཐོག་མར་བོད་གཞུང་གིས་ཨ་རིར་ངེས་པར་དུ་ལུགས་དང་མཐུན་པའི་སྒོ་ནས་དེ་དོན་རེ་
སྐུལ་ཞུ་དགོས་པའི་སྙན་སེང་ཞུ་དགོས་ཀྱི་ཡོད། དེར་བརྟེན། ལོ་མང་པོའི་སྔོན་ནས་དབྱིན་ཇིའི་
རྟོག་ཞིབ་མི་སྣས་ལག་པས་བྲིས་པའི་བོད་ཀྱི་ས་བཀྲ་རྙིང་པ་ཞིག་གཞིར་བཞག་སྟེ་བསམ་ཡས་
ཁུལ་དེ་བཞིན་གཅིག་ནས་ལྷ་ས་དང་ཐག་རིང་པོ་མིན་པ་དང༌། གཉིས་ནས་ཉེན་ཁ་ཅུང་ཆུང་བར་
བརྟེན་ཁོ་གཉིས་དེར་དབྱུག་རྒྱུའི་ཐག་བཅད་པ་རེད།
ཨ་ཐར་དང་བློ་ཚེ་གཉིས་མཁའ་ཐོག་ནས་བོད་ནང་དབྱུག་རྒྱུའི་འཆར་གཞི་ཇུས་འགོད་བྱེད་
མཁན་ཨ་རིའི་གསང་བའི་ལས་ཁུངས་ཀྱི་མི་སྣ་དེ་ཚོས་འཆར་གཞི་དེ་འདིང་སྐབས་ཨ་ཐར་དང་བློ་
ཚེ་ལྟ་བུའི་བོད་བརྒྱུད་ནང་བསྟན་པ་ཚོར་བསམ་ཡས་དགོན་པ་ནི་ཅི་འདྲའི་གནས་རྩ་ཆེན་ཞིག་
ཡིན་པ་རྩ་བ་ནས་ཤེས་ཀྱི་མེད། བསམ་ཡས་དགོན་པ་ནི་བོད་ཀྱི་ནང་པའི་དགོན་པ་ཐོག་མ་དེ་ཡིན་
ཞིང་། ཕྱི་ལོའི་དུས་རབས་བརྒྱད་པའི་ནང་སངས་རྒྱས་བསྟན་པ་བོད་ནང་དར་སྤེལ་གནང་མཁན་
གུ་རུ་པདྨ་སཾབྷའམ། སློབ་དཔོན་རིན་པོ་ཆེ་སྐུ་ངོ་མས་ཕྱག་བཏབ་པ་ཞིག་རེད། ཤོད་རྒྱུན་ལ་དགོན་
པ་དེའི་འཆར་འགོད་སྐབས་སློབ་དཔོན་རིན་པོ་ཆེ་ནམ་མཁར་འཕུར་བ་དང༌། མཁའ་དབྱིངས་ནས་
ཁོང་གི་འཁར་གསིལ་གྱི་གྲིབ་མ་ས་སྟེང་དུ་ཕོག་པའི་ཤུལ་དུ་བོད་ཀྱི་ཆོས་རྒྱལ་ཁྲི་སྲོང་ལྡེ་བཙན་
གྱིས་ས་ཐིག་བརྒྱབ་ནས་དགོན་པ་དེ་བཞེངས་པར་གྲགས།
ཨ་ཐར་གྱིས་གནམ་གྲུའི་སྒེའུ་ཁུང་ནང་ནས་གཤམ་ལ་ལྟ་སྐབས་རང་ཉིད་རི་བོ་ཧི་མ་ལ་ཡའི
སྟེང་དུ་འཕུར་བཞིན་ཡོད་པ་མཐོང་བ་དང༌། དཀར་གསལ་ཟླ་འོད་འོག་ཏུ་བརྗིད་ཆགས་ཤིང༌། མུ་
འབྲེལ་བའི་ཧི་མ་ལ་ཡའི་རི་རྒྱུད་དག་ཧ་ལམ་འཇིག་རྟེན་གཞན་ཞིག་གི་བཀོད་པ་ཡིན་པ་ལྟར་
ཁ་དོག་སྔོན་པོར་སྣང༌། མཚམས་དེར་ཨ་ཐར་གྱིས་གནའ་སྔ་མོའི་ངག་རྒྱུན་ཞིག་ཡིད་ལ་དྲན་པ་
དང༌། ཤོད་སྲོལ་ལ་གྲུབ་པ་ཉམས་ལེན་ཐོབ་པའི་འཕགས་པའི་སྐྱེས་བུས་མཁའ་འགྲོ་མ་དངོས་སུ་
ཞལ་གཟིགས་ཐུབ་པ་མ་ཟད། ད་དུང་མཁའ་འགྲོ་མས་སྐྱེས་བུ་དེ་ཚོ་ཁྲིད་དེ་མཁའ་དབྱིངས་སུ་
འཕུར་སྐྱོད་བྱེད་ཀྱི་ཡོད་པར་གྲགས། ཨ་ཐར་དེ་སྔོན་གྲྭ་པ་ཡིན་ཞིང་། ད་ལྟ་སྐྱ་སར་བབ་ཟིན་པས་
གྲུབ་པ་ཉམས་ལེན་ཡོང་ཐབས་མེད་ཀྱང་། ད་ལྟ་ཁོ་རང་ཡང་མཁའ་དབྱིངས་སུ་འཕུར་བཞིན་ཡོད་
པས་སེམས་ནང“ང་ལ་རླུང་རྟ་འདུག”སྙམ།
ད་ལན་གྱི་འཕུར་སྐྱོད་ལས་འགན་ལེགས་གྲུབ་ཡོང་བར་གནམ་གྲུ་གཏོང་མཁན་ཚོ་ལའང་
རླུང་རྟ་ཡག་པོ་དགོས་ཀྱི་ཡོད། གང་ཡིན་ཞེ་ན། ཁོ་ཚོས་དེ་སྔོན་བོད་ཀྱི་མཁའ་དབྱིངས་སུ་
གནམ་གྲུ་གཏོང་མྱོང་མེད་ལ། ཁོ་ཚོའི་མིག་མདུན་དུ་བོད་ཀྱི་མཁའ་ལམ་ས་བཀྲ་དང༌། ར་གྲར་
འཕྲུལ་ཆས་སོགས་དཔྱད་གཞི་ཚད་ལྡན་གང་
ཡང་མེད། ཁོ་ཚོར་གཤམ་འོག་གི་ས་བབ་
ཇི་ཡིན་ཚོད་དཔག་བྱེད་པར་པར་རྙིང་པ་ཁ་
ཤས་དང༌། རྒྱ་གར་དབྱིན་ཇིའི་གཞུང་གིས་ཕྱི་
ལོ་༡༩༠༤ ལོར་བོད་ལ་བཙན་འཛུལ་བྱེད་
སྐབས་ལག་པས་བྲིས་པའི་ས་བཀྲ་རྙིང་པ་ཁ་
ཤས་རང་ལས་མེད། ད་ལན་གྱི་འཕུར་སྐྱོད་
ལས་དོན་དེ་གསང་བ་ཆེ་བའི་བྱེད་སྒོ་ཞིག་
ཡིན་པས་ཁོ་ཚོས་གཅིག་ནས་རྒྱ་མིས་མི་
ཤེས་པ་བྱེད་དགོས་པ་མ་ཟད། གཉིས་ནས་རྒྱ་
གར་བས་ཀྱང་མི་ཤེས་པ་བྱེད་དགོས་ཀྱི་ཡོད།
དེར་བརྟེན། ཁོ་ཚོས་ཟླ་བ་ཉ་གང་བའི་མཚན་
མོར་ཟླ་འོད་ལ་བརྟེན་ནས་འཕུར་སྐྱོད་བྱེད་
དགོས་བྱུང་བ་རེད། རྒྱ་གར་གྱི་དམག་དཔུང་ལ་ར་གྲར་འཕྲུལ་ཆས་ཡོད་པས་དེས་ཁོ་ཚོའི་གནམ་
གྲུ་ཤེས་རྟོགས་མི་ཡོང་བའི་ཆེད་དུ་ཁོ་ཚོས་གནམ་གྲུ་ས་ངོས་ནས་ཧ་ཅང་དམའ་པོར་འཕུར་ཏེ་
མཐོ་ཞིང་བརྗིད་པའི་རི་བོ་ཧི་མ་ལ་ཡ་ཡོལ་བའི་ཚུལ་དུ་བྱས། འོན་ཀྱང༌། འཕུར་སྟངས་དེ་ཧ་
ཅང་ཉེན་ཁ་ཆེན་པོ་རེད། གང་ཡིན་ཞེ་ན། གནམ་གྲུའི་ཁ་ལོ་སྒྱུར་སྟངས་ལ་ལྷོད་གཡེང་ཏོག་ཙམ་
ཤོར་ནའང་གནམ་གྲུ་རི་ལྡེབས་སུ་བརྡབས་ནས་གནམ་གྲུ་དང་ནང་གི་འགྲུལ་པ་ཚང་མ་གསོན་
རེ་བྲལ་བ་རེད། གནམ་གྲུ་ལྷོ་ཁ་ཁུལ་གྱི་མཁའ་དབྱིངས་སུ་སླེབས་རྗེས་ཁོ་ཚོས་གནམ་གྲུའི་ནང་
ནས་གཤམ་ལ་མིག་གིས་བལྟས་ཏེ་བོད་པ་གཉིས་མཁའ་མཆོང་རྒྱག་སའི་ས་ཆ་ལེགས་པ་ཞིག་
འཚོལ་དགོས་ཀྱི་ཡོད།
གང་ཙམ་རྗེས་གནམ་གྲུའི་གཤོག་པའི་འོག་ནས་ཁོ་ཚོས་མཚན་མོའི་ཟླ་འོད་འོག་ཡར་ཀླུང་
གཙང་པོ་༧འོད་འཚེར་འཚེར་དུ་བཞུར་བཞིན་ཡོད་པ་མཐོང༌། དེ་ནས་གནམ་གྲུས་མཐོ་ཚད་དམའ་
རུ་བཏང་བ་དང༌། པར་རྙིང་པ་དེ་ཚོའི་ཐོག་གསལ་བའི་བྱེ་མའི་གྲམ་པ་སྔར་ལས་ཇེ་གསལ་དུ་གྱུར།
ཨ་ཐར་དང་བློ་ཚེས་གནམ་གྲུའི་ནང་ཡར་ལངས་ཏེ་རོགས་པ་ཚོར་ཞལ་གྱེས་ཞུས་པ་དང༌། གནམ་
གྲུའི་ནང་ནས་མཆོང་རྒྱུའི་གྲ་སྒྲིག་བྱས། ཁོ་གཉིས་ཀྱི་མཁོ་དངོས་རྡོག་ཁྲེས་ལྗིད་པ་དེ་རིང་ཚད་ལ་
མི་ཊར་༣༠ ལྷག་ཡོད་པའི་ཐག་པ་ཞིག་གིས་ཨ་ཐར་ལུས་ཐོག་གི་སྣོལ་ཐག་ལ་སྣ་གཅུ་ཞིག་གིས
བཏགས་ཡོད་པ་དང༌། གལ་ཏེ་ཁོ་གཉིས་ཀྱིས་མཆོང་གདུགས་དང་པོ་དེ་ཡག་པོ་ཕུབ་མ་ཐུབ་ན་
ཁོ་གཉིས་ལ་མཆོང་གདུགས་འཕར་མ་མེད། དེའི་ཐོག་ཁོ་གཉིས་ཀྱིས་དེ་སྔོན་མཁའ་མཆོང་སྦྱོང་
བརྡར་ཐེངས་གསུམ་ལས་བྱེད་མྱོང་མེད།
གནམ་གྲུ་ས་ངོས་ནས་མི་ཊར་ལྔ་སྟོང་ཙམ་དུ་བབ་རྗེས་གནམ་གྲུའི་སྒོ་ཕྱེ་བས་ཁོ་གཉིས་ཀྱིས་
ཟླ་འོད་འོག་རང་གི་ཕ་ཡུལ་གསལ་བར་མཐོང་བ་དང༌། ཨ་ཐར་གྱིས་རྐང་པར་སྦྱར་བའི་དུག་རྫས་
རིལ་པོའི་ཐོག་ཏུ་ལག་པས་བཅག་ཙམ་བྱེད་པར་ཐལ། གལ་ཏེ་སྟབས་མི་ལེགས་པའི་གནས་ཚུལ་
རིགས་ཕྲད་ན་ཁོང་གིས་དུག་རྫས་དེ་ཁའི་ནང་བླུགས་ཏེ་སོ་བཏབ་ན་དུག་གི་ནུས་པ་མིད་པར་སོང་
ནས་སྐར་ཆ་གཅིག་ཙམ་ལས་མ་འགོར་བར་གསང་བ་ཡོད་ཚད་ཁོ་རང་གི་ཚེ་སྲོག་དང་མཉམ་
དུ་ཕྱི་མའི་ལྔ་ལམ་དུ་འགྲོ་རྒྱུ་རེད། ཨ་ཐར་གྱིས་བློ་ཚེར་འཛུམ་དམུལ་ཙམ་བྱས་རྗེས་མཁོ་དངོས་
རྡོག་ཁྲེས་དེ་གནམ་གྲུའི་སྒོའི་ནང་ནས་ཕྱིར་དབྱུགས་པ་དང་ཁོ་རང་ཡང་སྐད་ཅིག་ཉིད་དུ་གནམ་གྲུ་
ལས་མཆོངས། དེ་རྗེས་བློ་ཚེས་ཨ་ཐར་གྱི་རྗེས་ཟིན་པར་མཆོངས།
ཁོ་གཉིས་མཆོངས་ཟིན་རྗེས་གནམ་གྲུ་ཁ་གཅུས་ཏེ་སུས་ཀྱས་ཤེས་ཚོར་མེད་པར་ཁ་ཤར
ཕྱོགས་ནས་འཕུར།
མཆོང་གདུགས་ལ་བརྟེན་ནས་ལྡིང་བཞིན་ཤར་ཕྱོགས་སུ་འཕུར་འགྲོ་སྐབས་ཨ་ཐར་གྱིས་
བསམ་ཡས་ས་དགོན་པའི་རྒྱ་ཕིབས་ཐོག་གི་གསེར་ཟངས་ཀྱི་རི་དྭགས་ཆོས་འཁོར་ལས་ཟླ་འོད་འོག་
འོད་འཚེར་བཞིན་ཡོད་པ་མཐོང༌། ཁོང་གི་སེམས་ནང་ས་དེ་ནི་གུ་རུ་རིན་པོ་ཆེས་རྫུ་འཕྲུལ་ལ་
བརྟེན་ནས་མཁའ་དབྱིངས་སུ་འཕུར་བའི་གནས་ཡིན་ཞིང༌། གུ་རུ་རིན་པོ་ཆེས་བོད་ལ་བྱིན་གྱིས་
བརླབས་པའི་སངས་རྒྱས་བསྟན་པར་སྲུང་སྐྱོབ་བྱེད་རྒྱུ་ངའི་ལས་འགན་ཡིན་སྙམ་པ་རེད།
ཁོང་གིས་ངག་ནས“ཨོཾ་བཛྲ་ས་ཏྭ་ཧཱུཾ”ཞེས་རྡོ་རྗེ་སེམས་པའི་གཟུངས་སྔགས་བཏོན།
ཟླ་འོད་རྣམ་པར་བཀྲ་བའི་མཐོ་སྒང་གི་མཚན་གུང་དུ་མཆོང་གདུགས་གསུམ་རླུང་གིས་མཁའ་
དབྱིངས་སུ་འཕྱོ་བའི་མེ་ཏོག་གི་འདབ་མ་བཞིན་དལ་བུར་ས་ངོས་དང་ཐག་ཇེ་ཉེར་ལྷུངས།
ལོ་གཅིག་གོང་ཨ་ཐར་ལི་ཐང་དགོན་པའི་གྲྭ་པ་ཞིག་ཡིན་ཞིང༌། སྐབས་དེར་ཁོང་གིས་ཤོག་ལྷེབ་
ཅིག་ཐོག་རང་གི་མིང་བྲིས་པ་རེད། རང་མིང་ཤོག་ཐོག་ཏུ་བྲིས་པ་ཙམ་གྱི་བྱ་བ་ཆུང་ཙག་དེ་ཁོ་རང་
བོད་ཀྱི་ལོ་རྒྱུས་ནང་འབུར་དུ་ཐོན་པའི་མི་སྣ་ཞིག་ཏུ་འགྱུར་རྒྱུའི་ས་བོན་ཡིན་པ་སྐབས་དེར་ཁོང་
གི་བསམ་པའི་ཡུལ་དུའང་འཁོར་མེད། དེ་དུས་ཁོང་གི་གྲོགས་པོ་རྒྱ་རྡོ་ཚང་དབང་འདུས་ལྐོག་ཏུ་
ཁོང་རྩར་སླེབས་ཏེ“ཨ་རིའི་མི་བཞིན་དམག་རྒྱག་པའི”སྦྱོང་བརྡར་བྱེད་པར་འགྲོ་འདོད་ཡོད་དམ་
ཞེས་དྲིས་པར། ཨ་ཐར་གྱིས་བསམ་བློ་གང་ཡང་མ་བཏང་བར་ཐད་ཀར་འགྲོ་འདོད་ཡོད་ཅེས་ལན་
བཏབ་རྗེས་གང་དུ་སྦྱོང་བར་འགྲོ་དགོས་པ་དང༌། སྦྱོང་བརྡར་ག་དུས་འགོ་འཛུགས་རྒྱུ་རེད་དམ་
ཞེས་དྲིས། དེའི་ལན་དུ་དབང་འདུས་ཀྱིས་གནས་ཚུལ་དེ་ཨ་ཐར་གྱིས་སུ་ལའང་ཤོད་རྒྱུ་མིན་པའི་
མནའ་སྐྱེལ་དམ་བཅའ་འཇོག་བཅུག་པ་དང་། དུས་སྐབས་དེ་སླེབས་སྐབས་ཁོང་གིས་ཨ་ཐར་ལ་
ལན་སྤྲོད་རྒྱུ་ཡིན་པས་དེའི་རིང་ཨ་ཐར་གྱིས་ངང་སྒུག་བྱེད་དགོས་ཞེས་བཤད།
དབང་འདུས་དང་ཨ་ཐར་གཉིས་ཀ་ཕ་ཡུལ་ལི་ཐང་ནས་ཡིན་ཡང་། ཁོ་གཉིས་སྐྱེ་ཁུངས་དང་
ཁྱིམ་ཚང་གི་རྒྱབ་ལྗོངས་ལ་ཁྱད་པར་ཆེན་པོ་ཡོད། དབང་འདུས་ནི་ཚོང་པ་ཕྱུག་པོ་མགོན་པོ་བཀྲ་
ཤིས་ཀྱི་ཚ་བོ་ཡིན་ཞིང༌། ཆུང་དུས་ནས་ཨ་ཞང་གི་ཁྱིམ་དུ་འཚར་ལོངས་བྱུང་ཡོད་པ་དང༌། ཨ་ཐར་
གྱི་ཁྱིམ་འཁོས་ཞན་པ་དང་ཆུང་དུས་ནས་ཨ་ཕ་གྲོངས་པས་ཨ་མ་གཅིག་པུས་ཁོ་ཚོ་བུ་སྤུན་བཞི་
གསོ་སྐྱོང་བྱས་ཏེ་འཚར་ལོངས་བྱུང་བ་རེད། ཨ་ཐར་རང་ལོ་དྲུག་ཐོག་ཁྱིམ་ཚང་འབྱོར་པ་ཅན་ཞིག་
ནང་གཡོག་པོར་སོང་བ་དང་། ལོ་བཅུ་གཉིས་ཐོག་ཁྱིམ་སྤངས་ཏེ་ལི་ཐང་དགོན་པའི་ནང་རབ་ཏུ་
བྱུང་བས་དེ་ནས་ཁོང་གིས་བོད་ཡིག་འབྲི་ཀློག་རང་རྐྱ་འཕེར་བ་ཤེས། སྤྱིར་ཆུང་དུས་ནས་དཀའ་
སྡུག་མང་པོ་མྱངས་ཏེ་འཚར་ལོངས་བྱུང་ཡོད་ཀྱང་ད་ལྟ་ཨ་ཐར་ཕོ་གཞོན་ཕུལ་དུ་བྱུང་བ་ཞིག་
ཆགས་ཡོད། ཁོང་ལ་ནུས་ཤུགས་འཛད་མཐའ་མ་མཆིས་པ་ཡོད་པ་དང་། སྤྱང་གྲུང་འཛོམས་པ།
ཤེས་འདོད་ཀྱི་བློ་སྒོ་ཡངས་པོ་ཡོད། ཁོང་ད་དུང་ལི་ཐང་དགོན་པའི་ནང་འཆམ་རྒྱག་རྒྱུར་དགའ་པོ་
ཡོད་པ་དང༌། ལི་ཐང་དགོན་པར་ལོ་གསར་དང་དུས་ཆེན་སྐབས་སུ་འཆམ་རྒྱག་སྲོལ་ཡོད་ཅིང༌།
དེ་ཚོའི་སྐབས་སུ་ཨ་ཐར་གྱིས་ལུས་ལ་རྒྱས་སྤྲོས་ཆེ་བའི་འཆམ་ཆས་དང་། གདོང་འབག་གྱོན་ཏེ་
རྔ་དང༌། སྦུབ་ཆལ། དུང་ཆེན་གྱི་སྒྲ་དང་བསྟུན་ཏེ་ཉམས་ལྡན་པའི་སྒོ་ནས་འཆམ་འཁྲབ་ཀྱི་ཡོད།
དེ་དུས་དབང་འདུས་ཀྱི་གཅུང་པོ་སྐལ་བཟང་ཡང་ལི་ཐང་དགོན་པའི་གྲྭ་པ་ཡིན་ཞིང༌། ཨ་ཐར་གྱིས་
འཆམ་རྒྱག་སྐབས་སྐལ་བཟང་ལྟད་མོ་ལྟ་མཁན་ཁྲོད་དུ་ཡོད། ལི་ཐང་དགོན་པར་གྲྭ་པ་སྟོང་ཕྲག་ཁ་
ཤས་ཡོད་ཅིང་། གྲྭ་དཀྱུས་ཡིན་པའི་ཨ་ཐར་དང་སྐལ་བཟང་གཉིས་ཕན་ཚུན་ངོ་ཤེས་ཀྱི་མེད། འོན་
ཀྱང་། ཕྱི་ལོ་༡༩༥༠ ལོར་རྒྱ་མིས་བོད་ལ་བཙན་འཛུལ་བྱས་པར་བརྟེན་ཁོ་གཉིས་ཀྱི་ལས་དབང་
ལ་འགྱུར་ལྡོག་བྱུང་སྟེ་མི་ཚེའི་ལམ་བུ་དཀྱུས་གཅིག་ཏུ་བསྒྲིགས་པ་རེད།
ཨ་ཐར་རླུང་རྟ་བརྒྱུགས་པ་ཡིན་མིན་གང་ལྟར་ཡང༌། ལི་ཐང་དགོན་པས་ཁོང་དགོན་པའི་ཚོང་
གཉེར་རྟ་རགས་ཀྱི་ལས་རོགས་སུ་བསྐོས་པས་དུས་དེ་ནས་བཟུང་ཁོང་ལ་ལི་ཐང་རྫོང་ཕྱི་རོལ་
གྱི་འཇིག་རྟེན་དུ་འགྲུལ་བཞུད་བྱེད་པའི་གོ་སྐབས་ཐོབ། ཁོང་གིས་དགོན་པའི་དཔལ་འབྱོར་འདུ་
འགོད་ཆེད་ཐོག་མར་རྟ་དྲེལ་བདས་ཏེ་ལྷ་སར་ཐེངས་ཁ་ཤས་བསྐྱོད་པ་དང༌། དེ་རྗེས་ཀ་ལོན་སྦུག་
ཏུ་ཕར་འགྲོ་ཚུར་འོང་ཐེངས་ཁ་ཤས་བྱས། ཕྱི་ལོ་༡༩༥༤ ལོར་བོད་ནང་གི་གནས་སྟངས་ཛ་དྲག་
ཏུ་འགྱུར་འགོ་ཚུགས་པས་ཨ་ཐར་རྟ་རགས་དང་མཉམ་དུ་ཀ་ལོན་སྦུག་ཏུ་སླེབས་རྗེས་ཁོང་གིས་ཕ
ཡུལ་དུ་ཕྱིར་ལོག་མི་བྱེད་རྒྱུའི་སེམས་ཐག་བཅད་པ་རེད།
ཀ་ལོན་སྦུག་ཏུ་ཨ་ཐར་འདྲ་བའི་ཁམས་པ་ཧ་ཅང་མང་པོ་ཡོད་ཅིང༌། རིམ་པས་དབང་འདུས་
དང་ཕྱི་ལོ་༡༩༥༦ ལོའི་སྟོན་ཁར་ཀ་ལོན་སྦུག་ཏུ་སླེབས་པའི་སྐལ་བཟང་ཚུད་པའི་ཕ་ཡུལ་ལི་ཐང་
དང་། འབའ་ཐང་། སྨར་ཁམས་ནས་ཡིན་པའི་ཕ་ཡུལ་གཅིག་པ་མི་གྲངས་ཉི་ཤུ་རྩ་བདུན་ལྟོ་ཚང་
གཅིག་ཆགས། ཁོ་ཚོས་ཚོང་ཙག་ཙིག་བརྒྱབ་སྟེ་འཚོ་བ་འཁྱོལ་ཐབས་བྱས་པ་དང༌། དངུལ་ཡོད་
མཁན་ཚོས་མེད་མཁན་ལ་འཚོ་བའི་ཐོག་ཏུ་རོགས་རམ་གང་ཐུབ་བྱས་ཏེ་བསྡད་པ་རེད། ཀ་ལོན་
སྦུག་ཏུ་ཕ་ཡུལ་ནས་མི་གསར་པ་ནམ་སླེབས་ལ་ཁོ་ཚོས་ཕ་ཡུལ་གྱི་གནས་ཚུལ་སྐོར་རྒྱུས་ལོན་
བྱས་ཏེ་ཕན་ཚུན་བརྒྱུད་སྤེལ་བྱེད་ཀྱི་ཡོད། འོན་ཀྱང་། ཕ་ཡུལ་གྱི་གནས་ཚུལ་ཉིན་རེ་ནས་ཉིན་རེར་
ཇེ་ངན་དང་ཇེ་སྡུག་འགྲོ་གི་ཡོད་པ་དང༌། ཉིན་ཞིག་ཕ་ཡུལ་ཕྱོགས་ནས་རྟ་རགས་ཤིག་སླེབས་ཏེ་
རྟ་པ་དེ་ཚོས་ཁོ་ཚོར་རྒྱ་མིས་ལི་ཐང་དགོན་པའི་ཐོག་ཏུ་འབོམ་མདེལ་དབྱུགས་ནས་གཏོར་བཤིག་
བཏང་བའི་གནས་ཚུལ་བཤད་པས་ཁོ་ཚོའི་སེམས་ནང་ཁོང་ཁྲོའི་མེ་ལྕེ་འབར་ཏེ་ཕ་ཡུལ་གྱི་ཆེད་དུ་
བྱ་གཞག་ཅིག་རྩོམ་དགོས་འདུག་སྙམ་པ་རེད། འོན་ཀྱང༌། ཁོ་ཚོས་ལག་ལེན་དངོས་ཀྱི་ཐོག་ནས་
བྱ་བ་གང་རྩོམ་དགོས་པ་དང་ཇི་ལྟར་རྩོམ་དགོས་པ་ཤེས་ཀྱི་མེད། ཏཱ་ལའི་བླ་མ་རྒྱ་གར་དུ་ཆིབས་
བསྒྱུར་གནང་སྐབས་སྐུའི་གཅེན་པོ་རྒྱལ་ལོ་དོན་གྲུབ་ཀྱི་བཀོད་སྒྲིག་འོག་ན་གཞོན་ཁམས་པ་དེ་
ཚོས་ཏཱ་ལའི་བླ་མའི་མཇལ་ཁ་ཞུས་པ་དང༌། ཁོ་ཚོས་ཁོང་ལ་བོད་གཞུང་གིས་མི་ཟོག་གྲ་སྒྲིག་བྱས་
ཏེ་རྒྱ་མིར་ཡོངས་གྲགས་ཐོག་འགོག་རྒོལ་གནང་དགོས་པའི་རེ་སྐུལ་ཤུགས་དྲག་གིས་ཞུས་ཀྱང་།
ཏཱ་ལའི་བླ་མས་དེ་ལས་ལྡོག་སྟེ་ཁོ་ཚོར་བཟོད་སྒོམ་བྱེད་དགོས་པ་དང༌། བོད་པས་ཞི་བའི་ཐབས་
ལ་བརྟེན་ནས་རང་དབང་འཐབ་རྩོད་བྱེད་དགོས་པའི་བཀའ་སློབ་གནང༌། ཏཱ་ལའི་བླ་མའི་བཀའ་
སློབ་ལ་ཁམས་པ་ཚོ་བློ་ཕམ་བྱུང་ཡང་ཐབས་ཟད།
དེ་ལྟར་ཡང༌། ཁམས་པ་ཉི་ཤུ་རྩ་བདུན་དེ་ཚོས་ཕ་ཡུལ་གྱི་ཆེད་དུ་བྱ་གཞག་རྩོམ་རྒྱུའི་ཆོད་
སེམས་ཉམས་པ་མེད་པར་ཏཱ་ལའི་བླ་མའི་རྗེས་བསྙེགས་ཏེ་རྡོ་རྗེ་གདན་དུ་སོང་བ་དང༌། དེར་ཁོ་
ཚོར་སྟག་འཚེར་རིན་པོ་ཆེ་མཇལ་བ་རེད། མཇལ་ཁ་དེའི་སྐབས་སྟག་འཚེར་རིན་པོ་ཆེས་ཁོ་ཚོ་
དང་ལྷན་དུ་ཡུན་ཐུང་རིང་བཀའ་མོལ་གནང་བ་དང༌། དེ་རྗེས་སྣང་མེད་དུ་ཁོ་ཚོ་མི་རེ་བཞིན་འདྲ་
པར་རེ་བླངས་པ་རེད། འདྲ་པར་ལེན་སྐབས་ཁོ་ཚོས་རང་གི་འདྲ་པར་སྟག་འཚེར་རིན་པོ་ཆེས་
ཨ་རིའི་གསང་བའི་ལས་ཁུངས་ལ་སྤྲོད་རྒྱུ་ཡིན་པ་གཏན་ནས་ཤེས་ཀྱི་མེད། སྤྱིར་དེ་དུས་ཁམས་
པའི་ཕོ་རྒོད་དེ་ཚོར་རྒྱ་མིར་དྲག་འཛིང་བྱེད་རྒྱུའི་སེམས་ཤུགས་ཡོད་ཀྱང༌། ཁོ་ཚོས་དེང་དུས་
འཇབ་དམག་སྐོར་ལ་གང་ཡང་ཤེས་ཀྱི་མེད། རྒྱལ་ལོ་དོན་གྲུབ་ཀྱིས་ཀལ་ཀ་ཏ་རུ་ལྐོག་ཏུ་ཨ་
རིའི་གསང་བའི་ལས་ཁུངས་ཀྱི་ལས་བྱེད་ཇོན་ཧོསི་ཀིན་སི་དང་ཐུག་འཕྲད་བྱས་ཏེ་ན་གཞོན་
ཁམས་པ་ཉེར་བདུན་གྱི་ཁྲོད་ནས་ཐོག་མར་དྲུག་བདམས་ནས་དམག་སྦྱོང་སྤྲོད་རྒྱུ་དང༌། ཁོ་ཚོར་
སྦྱོང་བརྡར་སྤྲད་པའི་གནས་ཚུལ་ལ་གཞིགས་ཏེ་རྗེས་སུ་གང་བྱེད་དགོས་མིན་རིམ་པས་འཆར་
གཞི་འདིང་རྒྱུའི་ཐག་བཅད་པ་རེད།
ཕྱི་ལོ་༡༩༥༧ ལོའི་ཟླ་བ་གཉིས་པའི་ཟླ་དཀྱིལ་དུ་བང་ཆེན་ཞིག་ཀ་ལོན་སྦུག་ཏུ་ཨ་ཐར་ཐུག་
པར་སླེབས་པ་དང༌། དོ་ནུབ་འཐོན་རྒྱུའི་གྲ་སྒྲིག་བྱེད་དགོས་ཞེས་ལན་སྤྲད། འོན་ཀྱང་། བང་ཆེན་
དེས་ཁོང་ལ་ཁོ་ཚོ་གང་དུ་འགྲོ་རྒྱུ་ཡིན་མིན་གསལ་བཤད་མ་བྱས།
བང་ཆེན་དེས“ཕྱུ་པ་མ་གྱོན། དངུལ་སྨར་ཁྱེར་མ་ཡོང་། བོད་པའི་དཔའ་དམ་ཡང་ཁྱེར་མ་
ཡོང”ཞེས་ལམ་སྟོན་བྱས། གང་ལྟར་ཨ་ཐར་གྱིས་ཁོ་རང་སུ་ཡིན་སྟོན་པའི་ཅ་དངོས་གང་ཡང་
འཁྱེར་ཆོག་གི་མེད།
དེ་ཉིན་དགོང་དྲོ་དགོང་ཟས་རྒྱས་པོ་ཞིག་བཟས་རྗེས་ཨ་ཐར་དང་རོགས་པ་ཚོས་བོད་ཆས་
ཕུད། རྒྱ་གར་གྱི་ཆས་སྤྲས་ཏེ་སྔོན་ནས་ཁ་ཆད་བྱས་པའི་ཀ་ལོན་སྦུག་གི་ས་ཆ་དེར་དུས་ཐོག་ཏུ་
ཕྱིན་པ་དང༌། མུན་ནག་གི་ལམ་ཟུར་དུ་ཁོ་ཚོས་ཕན་ཚུན་སྐད་ཆ་ཚིག་གཅིག་ཀྱང་མི་བཤད་པར་ཁུ་
སིམ་མེར་བསུ་མི་སླེབ་རྒྱུར་བསྒུགས་བསྡད།
དགོང་དྲོའི་ཆུ་ཚོད་དགུ་པ་ཏག་ཏག་ལ་འཇིབ་འཁོར་ཞིག་ཁོ་ཚོའི་ཕྱོགས་སུ་སླེབས་པ་དང༌།
འཇིབ་འཁོར་གཏོང་མཁན་ནི་སྐུའི་གཅེན་པོ་རྒྱལ་ལོ་དོན་གྲུབ་ངོ་མ་ཡིན་ཞིང༌། འགྲམ་དེར་ཁོང་གི་
མ་བྱན་དང་ཧིན་དྷིའི་སྐད་སྒྱུར་དགེ་སློང་བསྡད་ཡོད། རྒྱལ་ལོ་དོན་གྲུབ་ཀྱིས་སྐད་ཤུགས་ཆུང་ངུས་
ཁོ་ཚོར་འགྲུལ་བཞུད་དེའི་རིང་གནས་ཚུལ་གང་བྱུང་ཡང་སྐད་ཆ་ཚིག་གཅིག་ཀྱང་ཤོད་མི་ཆོག་
ཅེས་གསུངས་རྗེས་འཇིབ་འཁོར་བྱ་འཕུར་བ་ལྟར་རྡོ་རྗེ་གླིང་གི་ཕྱོགས་སུ་བསྐྱོད། ལམ་བར་དུ་ཁོ་
ཚོས་འཇིབ་འཁོར་ཐེངས་གཅིག་བཀག་སྟེ་ཟ་ཁང་ཞིག་ནང་ངག་བཅད་དེ་བག་ལེབ་དང་ཞོག་ཁོག་
གི་ཟ་མ་སྟབས་བདེ་ཞིག་ཟས། དེ་རྗེས་སླར་ཡང་འཇིབ་འཁོར་ནང་འཛུལ་ཏེ་མུ་མཐུད་མདུན་དུ་
བསྐྱོད། འཇིབ་འཁོར་དལ་བུར་རི་བོ་ཧི་མ་ལ་ཡའི་འདབས་ནས་ས་བབ་དམའ་སར་སླེབས་ཙ་ན་
གནམ་གཤིས་ཚ་དྲོད་ཆེ་རུ་སོང་བ་དང༌། འཇིབ་འཁོར་ནང་འཚང་ག་ཤིག་ཤིག་གིས་བསྡད་པའི་
ཁམས་པ་ཚོའི་ལུས་ནས་རྔུལ་ཆུ་ཐོན་འགོ་ཚུགས། གང་ཙམ་རྗེས་ཨ་ཐར་གྱིས་མུན་ནག་གི་ཀླུང་
ཐང་ཁྲོད་ནས་གློག་འོད་ཚོམ་བུ་ཞིག་མཐོང་བ་དང༌། ཁོ་ཚོ་རྒྱ་གར་བྱང་ཕྱོགས་ཁུལ་གྱི་གལ་ཆེའི་
གྲོང་རྡལ་སི་ལི་གུ་རིར་སླེབས།
དེ་ནས་རྒྱལ་ལོ་དོན་གྲུབ་ཀྱི་ཚབ་ཏུ་འཇིབ་འཁོར་གཏོང་མཁན་གཞན་ཞིག་སླེབས་པ་དང༌།
དེས་ཁོ་ཚོ་པ་ཀི་སི་ཐན་ཤར་མའི་ས་མཚམས་དང་ཐག་ཉེའི་ས་ཆ་ཞིག་ཏུ་བསྐྱལ། དེ་ནས་ཁོ་ཚོས་
འཇིབ་འཁོར་ལས་བབ་པ་དང༌། དགེ་སློང་གི་སྣེ་ཁྲིད་འོག་ལམ་ཆུང་ཞིག་བདས་ཏེ་ཇ་ཞིང་ཆེན་པོ་
ཞིག་ནང་སླེབས། ཨ་ཐར་གྱིས་དགེ་སློང་གི་ལག་ཏུ་ཁ་ཕྱོགས་སྟོན་བྱེད་དངོས་པོ་ཞིག་བཟུང་ཡོད་
པ་མཐོང་ནས་ཧ་ཅང་ཡ་མཚན་སྐྱེས་པ་དང་། མཚམས་དེར་ཁོ་ཚོ་མི་མེད་ལུང་སྟོང་ཁུལ་དུ་སླེབས་
ཡོད་པས་ཕན་ཚུན་སྐད་ཆ་ཤོད་ཆོག་གི་ཡོད་པས་དགེ་སློང་གིས་ཅ་ལག་ཆུང་ཆུང་དེ་ཨ་ཐར་གྱི་
ལག་ནང་བཞག་སྟེ་དེས་ཁ་ཕྱོགས་ཇི་ལྟར་སྟོན་གྱི་ཡོད་པ་བསྟན། ཨ་ཐར་གྱིས་ཁ་ཕྱོགས་འཚོལ་
བར་མགོ་གནམ་ལ་གཏད་དེ་སྐར་མར་ལྟ་རྒྱུ་ཕུད། ད་དུང་ཕྱོགས་སྟོན་འཁོར་ལོ་ཞེས་པ་ཞིག་བེད་
སྤྱོད་གཏོང་རྒྱུ་ཡོད་པ་གཞི་ནས་ཤེས།
ཆུ་ཚོད་གཉིས་ལྷག་གོམ་བགྲོད་བྱས་མཐར་ཁོ་ཚོ་གཙང་པོ་ཞིག་ཏུ་སླེབས་པ་དང༌། གཙང་པོ་
དེ་རྒྱ་གར་དང་པ་ཀི་སི་ཐན་ཤར་མའི་ས་ཁོངས་དབྱེ་མཚམས་རེད། ཁོ་ཚོས་གཙང་པོ་དེའི་ཆུ་ཁ་
དམའ་ཤོས་ཀྱི་ས་ཤིག་ནས་ཕན་ཚུན་ལག་གདང་སྦྲེལ་ཏེ་དལ་བུར་གཙང་པོ་འཕྲེད་གཅོད་བཏང་བ་
དང་། གཙང་པོའི་ཕར་ངོགས་སུ་སླེབས་རྗེས་དགེ་སློང་གིས་ཁོ་ཚོ་ལམ་ཆུང་ཞིག་ཐོག་ཙོག་པུར་
སྡོད་དགོས་པའི་བརྡ་བཏང༌། ཨ་ཐར་གྱིས་དཔུང་པར་མེ་མདའ་ཐོགས་པའི་མི་ཞིག་ཁོ་ཚོའི་ཕྱོགས་
སུ་ཡོང་བ་མཐོང་བས་སྙིང་གི་འཕར་ལྡིང་ཇེ་མགྱོགས་སུ་སོང་བ་དང༌། སེམས་ནང་མི་དེ་ཁོ་ཚོས་
ཁྲིམས་འགལ་གྱིས་ས་མཚམས་བརྒལ་བར་བརྟེན་འཛིན་བཟུང་བྱེད་པར་སླེབས་པའི་ཉེན་རྟོག་པ་
ཡིན་ནམ་སྙམ།
དགེ་སློང་གིས་མདུན་དུ་ཐོན་ཏེ་མི་དེ་དང་སྐད་ཆ་ཚིག་འགའ་བཤད་པས་ཁོ་ཚོས་མི་དེ་ཁོ་
ཚོའི་ལམ་སྣེ་འཁྲིད་མཁན་པ་ཀི་སི་ཐན་གྱི་ས་གནས་ཡུལ་མི་ཞིག་ཡིན་པ་གཞི་ནས་ཤེས། མི་དེས་
ཁོ་ཚོ་ཀྱག་ཀྱོག་གི་ལམ་ཆུང་ཞིག་བརྒྱུད་དུས་ཡུན་གང་ཙམ་ཁྲིད་མཐར་ཁོ་ཚོ་དང་བསུ་མཁན་ཚོ་
ཐུག་འཕྲད་བྱུང་ཞིང༌། བསུ་མིའི་ཁྲོད་ནས་མི་གཅིག་ཁོ་ཚོས་ངོ་ཤེས་ཀྱི་ཡོད། མི་དེ་སྟག་འཚེར་
རིན་པོ་ཆེའི་ཞབས་ཕྱི་རྒྱལ་མཚན་དོན་གྲུབ་རེད། དགེ་སློང་གིས་ཨ་ཐར་ཁོ་ཚོ་རྒྱལ་མཚན་ལ་རྩིས་
སྤྲོད་བྱས་རྗེས་ཁོང་གི་ལས་འགན་གྲུབ་པ་རེད།
མཚམས་དེར་བསུ་མི་ཚོས་ལྕང་གསེབ་ཏུ་སྦས་པའི་འཇིབ་འཁོར་ཞིག་ཁོ་ཚོའི་འགྲམ་དུ་
བཏང་ཡོང་བ་དང༌། ཁོ་ཚོས་དེའི་ནང་འཛུལ་ཏེ་ཆུ་ཚོད་ཕྱེད་ཀ་ཙམ་འགྲུལ་བཞུད་བྱས་རྗེས་སྤྱིལ་
བུ་ཞིག་ཏུ་སླེབས། ཨ་ཐར་གྱིས་ཁང་ཆུང་དེའི་ནང་འཛུལ་མ་ཐག་སྔུར་སྒྲ་ཆེན་པོ་ཞིག་ཐོས་པས་
ནང་དུ་མི་ཞིག་སྐྱིད་པོའི་གཉིད་ཀྱི་ཞིང་ཁམས་སྒྲིམ་བཞིན་ཡོད་པ་ཤེས་པ་དང་། ཕལ་ཆེར་ཁོ་ཚོའི་
གྲགས་འགུལ་གྱིས་མི་དེ་གཉིད་ལས་དཀྲོགས་པ་ཡིན་ངེས་ལ་གང་ཙམ་རྗེས་མི་ཞིག་ཁོ་ཚོ་ཐུག་
པར་སླེབས། ཨ་ཐར་གྱིས་མགོ་བཀྱགས་ནས་ལྟ་སྐབས་མི་དེ་ནི་གཟུགས་སྟོབས་ཆེ་ལ་
རྒྱ་སྨུག་ཡིན་པ། མིག་ཟུང་སྔོན་པོ་གཡུ་དང་འདྲ་བ། ད་དུང་སྣ་ཁུག་ཆེ་བ་དང༌། ཤ་རྩ་དཀར་བ།
ལག་ངར་ཐོག་ཏུ་བ་སྤུ་སེར་པོ་ཚང་ཚིང་དུ་ཟིང་བའི་ཕྱི་གླིང་བ་ཞིག་རེད། ཁོང་ནི་ཨ་རིའི་གསང་
བའི་ལས་ཁུངས་ཀྱི་ལས་བྱེད་ཨི་ཌི་ཝར་ཌི་མེག་ཨེ་ལེ་སི་ཀྲར་རེད།
ཨ་ཐར་གྱི་སེམས་ནང་ཨ་རི་བ་ཟེར་ན་མི་འདི་འདྲ་ཞིག་ཡོད་ས་རེད་སྙམ་ནས་དགོད་བྲོ་པོ་
བྱུང་བ་དང༌། མེག་ཨེ་ལེ་སི་ཀྲར་གྱི་སྤུ་སོབ་སོབ་ཀྱི་ལག་ངར་ལ་ཁམས་པ་ཚོ་ཧང་སང༌། ཡ་
མཚན་ན་སྐྱེས་ཏེ་གད་མོ་འཆོར་གྲབས་བྱས་ཀྱང་དགོད་མི་ནུས་པར་ཕན་ཚུན་མིག་བཙུམ་རྒྱག་
རེས་བྱས།
དེ་ནས་འཇིབ་འཁོར་དེས་ཁོ་ཚོ་མེ་འཁོར་འབབ་ཚུགས་ཤིག་ཏུ་བསྐྱལ། དེར་དྲག་ཆས་སྤྲས་
པའི་ཉེན་རྟོག་པ་ཉུང་ཤས་ཤིག་གིས་ཁོ་ཚོ་འཛིན་བཟུང་བྱས་པའི་ཉེས་ཅན་བཙོན་པ་ཡིན་པ་ལྟར་
མེ་འཁོར་རིམ་པ་དང་པོའི་འཁོར་སྒྲོམ་ཞིག་ནང་བླུགས་པ་དང༌། འཁོར་སྒྲོམ་དེའི་ནང་ཁོ་ཚོ་ལས་
གཞན་པའི་འགྲུལ་པ་གཅིག་ཀྱང་མེད་སྟབས་གཞི་ནས་ཁོ་ཚོར་དལ་དལ་ལྷོད་ལྷོད་ངང་ངལ་གསོ་
རྒྱག་པའི་གོ་སྐབས་ཐོབ་པ་རེད། མེ་འཁོར་འགྲོ་འགོ་ཚུགས་རྗེས་མི་ཞིག་གིས་ཁོ་ཚོར་འཁྱགས་ཆུ་
སྤྲད་པས་ཨ་ཐར་གྱི་སེམས་ནང་འདི་འདྲའི་ཚ་བའི་ལུང་པར་ཁོ་ཚོར་འཁྱགས་པ་གང་ནས་བྱུང་བ་
ཡིན་ནམ་སྙམ་སྟེ་ཡ་མཚན་སྐྱེས། མེ་འཁོར་གྱིས་ལྕགས་ལམ་ཐོག་ཡམ་ཡོམ་མཚམས་མི་ཆད་པ་
རྒྱག་བཞིན་ངལ་མེད་མདུན་དུ་བསྐྱོད་པ་དང༌། མཐའ་མཇུག་ས་ངོ་མི་ཤེས་པ་ཞིག་ཏུ་ཁ་བཀག །ཨ་
ཐར་དང་རོགས་པ་ཚོ་མེ་འཁོར་ལས་བབ་ཟིན་མ་ཐག་ཐོག་ཁེབས་གཡོགས་པའི་དོས་སྐྱེལ་རླངས་
འཁོར་ཞིག་གི་སྒྲོམ་གཞོང་ནང་བླུགས་པ་དང༌། རླངས་འཁོར་འཕྲལ་མ་ཉིད་དུ་མདུན་དུ་འགྲོ་འགོ་
ཚུགས། རླངས་འཁོར་ཁ་བཀག་རྗེས་ཨཾ་ཐར་རླངས་འཁོར་གྱི་སྒྲོམ་གཞོང་ལས་ཐོན་སྐབས་ཁོ་ཚོ་
གནམ་ཐང་ཞིག་ཏུ་འབྱོར་ཡོད་པ་ཤེས་ཤིང༌། ཁོ་ཚོས་གནམ་གྲུར་ཐག་ཉེ་ས་ནས་ཞིབ་ལྟ་ཞིག་
བྱེད་དགོས་བསམས་ཀྱང་སྐྱེལ་མི་དེ་ཚོས་བྲེལ་འཚུབ་ཀྱིས་ཁོ་ཚོ་གནམ་གྲུ་ཞིག་གི་མཇུག་ཏུ་ཁྲིད་
པ་དང་། ལྕགས་ཀྱི་སྐས་འཛེགས་ཤིག་ཐོག་ནས་གནམ་གྲུའི་ནང་བླུགས། ཁོ་ཚོ་གནམ་གྲུའི་ནང་
བསྡད་ཟིན་མ་ཐག་གནམ་གྲུ་ལས་སྐད་སྒྲ་ཆེན་པོ་ཞིག་བསྒྲགས་པ་དང༌། ཐོག་མར་ཡམ་ཡོམ་བྱེད་
བཞིན་རླངས་འཁོར་དང་འདྲ་བར་གནམ་ཐང་གི་རྒྱུག་ལམ་ཐོག་མྱུར་ཚད་དལ་བུར་བརྒྱུགས་རྗེས་
ངར་སྐད་ཆེན་པོ་ཞིག་བསྒྲགས་པ་དང་དུས་མཚུངས་སུ་མཁའ་དབྱིངས་སུ་འཕུར།
ཟློག་དཀའ་བའི་ཡ་མཚན་གྱི་ཚོར་བ་དང་བཅས་ཨ་ཐར་གྱིས་གནམ་གྲུའི་ནང་གཡས་ལྟ་
གཡོན་ལྟ་བྱེད་སྐབས་གནམ་གྲུའི་ནང་རོལ་ནི་ཕྱོགས་གཉིས་སུ་སྒེའུ་ཁུང་ཡོད་པའི་ཁང་པ་གུ་དོག་
པོ་ཞིག་ཡིན་པ་དང༌། སྒེའུ་ཁུང་དེ་ཚོའང་ཡོལ་བས་བཀབ་ཡོད་པས་གནམ་གུང་གི་རྣམ་པ་ཇི་ཡིན་
མཐོང་ཐབས་མེད། ཨ་ཐར་གྱིས་ཡོལ་བ་ཕྱེ་ནས་ཕྱིར་ལྟ་རྩིས་བྱེད་སྐབས་གཟུགས་སྟོབས་ཆེ་བའི་
ཨ་རི་བ་ཞིག་འགྲམ་དུ་ཡོང་ནས་ཡོལ་བ་འབྱེད་མི་ཆོག་པའི་ལག་བརྡ་བྱས། གང་ཙམ་རྗེས་མི་
ཞིག་གིས་ཁོ་ཚོར་ཤེལ་ཕོར་ནང་འཐུང་ཆུ་ནག་པོ་ཇ་དྭངས་འདྲ་བ་ཞིག་སྤྲད་པ་དང༌། དེའི་ནང་
འཁྱགས་རྡོག་ཀྱང་བླུགས་ཡོད་པ་མངོན་པར་གསལ་ཡང་འཐུང་ཆུ་དེ་འཁོལ་བ་ལྟར་ལྦུ་བ་འཕྱུར་
བཞིན་ཡོད། ཨ་ཐར་གྱིས་དོགས་ཟོན་ཆེན་པོས་འཐུང་ཆུ་དེ་ཁ་གང་བཏུང་བས་དེའི་བྲོ་བ་མངར་
མིན་སྐྱུར་མིན་ཁྱད་མཚར་ཞིག་ཡིན་པ་དང༌། དེར་ད་དུང་སྨན་དྲི་བྲོ་བའི་སྣང་བའང་བྱུང་བ་རེད།
ཕྱིས་སུ་ཁོང་གིས་འཐུང་ཆུ་ཡ་མཚན་ཅན་དེ“ཀོ་ཀ་ཀོ་ལ”ཟེར་བ་དེ་ཡིན་པ་ཤེས།
གནམ་གྲུ་མཁའ་དབྱིངས་ནས་མཐོ་ཚད་ཇེ་དམར་འགྲོ་སྐབས་ཨ་ཐར་གྱིས་ས་ངོས་ཀྱི་ཐང་
ཆེན་ཐོག་གནམ་གྲུ་མང་པོ་བཞག་ཡོད་པ་དང་། རྒྱ་མི་འདྲ་བའི་མི་མང་པོ་ཕར་འགྲོ་ཚུར་འོང་བྱེད་
བཞིན་ཡོད་པ་མཐོང་བས་སེམས་ནང་ཁོ་ཚོ་ཐེ་ཝན་གྱི་དམག་དོན་གནམ་ཐང་ཞིག་ཏུ་བསྐྱལ་འདུག་
སྙམ་པ་རེད། ཨ་ཐར་གྱིས་ཐེ་ཝན་ཟེར་བ་གོ་མྱོང་ཡོད་ཀྱང་། ཉི་ཧོང་ཟེར་བ་གཏན་ནས་གོ་མྱོང་
མེད་ལ་ཉི་ཧོང་གི་མིའང་རྩ་བ་ནས་མཐོང་མྱོང་མེད་པས་ཁོ་ཚོ་ཨོ་ཀི་ན་ཝ་གླིང་ཕྲན་གྱི་ཨ་རིའི་
མཁའ་དམག་རྟེན་གཞིར་སླེབས་པ་རྩ་བ་ནས་ཤེས་མེད། གནམ་གྲུ་ནས་བབ་རྗེས་མི་ཁ་ཤས་ཀྱིས་
ཁོ་ཚོ་རི་ཆུང་ཞིག་གི་རྩེར་ཆགས་པའི་ཁང་པ་ཞིག་ནང་ཁྲིད་པ་དང༌། དེར་ཁོ་ཚོས་དུས་ཡུན་ཐུང་
ཙམ་རིང་ངལ་གསོ་བརྒྱབ། དེ་རྗེས་སྟོད་གོས་དཀར་པོ་གྱོན་པའི་སྨན་པ་ཁ་ཤས་ཁོ་ཚོའི་རྩར་ཡོང་
སྟེ་ཁོ་ཚོའི་གཟུགས་པོར་བརྟག་དཔྱད་བྱེད་དགོས་པས་གྱོན་གོས་ཕུད་དགོས་པའི་ལག་བརྡ་བྱས།
དེ་མ་ཐག་ཁམས་པའི་ཕོ་རྒོད་དེ་ཚོས་སྐད་ཅོར་རྒྱག་འགོ་བཙུགས། ཁོ་ཚོའི་ལུས་ལ་ན་
ཚ་མེད་པ་བལྟས་པ་ཙམ་གྱིས་མཐོང་གསལ་ཡིན་པས་བརྟག་དཔྱད་བྱེད་དགོས་དོན་མེད་ཅེས་
དང༌། བོད་པས་དམར་ཧྲེང་འབུད་སྲོལ་མེད་སོགས་བཤད་ཀྱང༌། ཨ་རིའི་སྨན་པ་ཚོས་ཁོ་ཚོའི་སྐད་
ཆ་ཚིག་གཅིག་ཀྱང་མི་གོ་བར་ཅི་བྱེད་འདི་བྱེད་མི་ཤེས་པའི་སྐབས་དེར་ཁང་པའི་སྒོ་ཕྱེ་ནས་ནང་
དུ་མི་ཞིག་སླེབས་པ་དང༌། ཨ་ཐར་གྱིས་ཁ་བསྐོར་ནས་ལྟ་དུས་སྟག་འཚེར་རིན་པོ་ཆེ་ཕེབས་པ་
མཐོང་བས་སེམས་ནང་དགའ་ཚོར་ཚད་མེད་བྱུང༌།
སྐབས་དེར་ཨ་རིའི་ནང་བོད་སྐད་ཤེས་མཁན་ཉུང་ཤས་ལས་མེད་ཅིང༌། ཨ་རིའི་གསང་བའི་
ལས་ཁུངས་ལ་བློས་འགེལ་ཐུབ་པའི་སྐད་སྒྱུར་མ་རག་སྟབས་ཁོ་ཚོས་སྟག་འཚེར་རིན་པོ་ཆེར་
སྐད་སྒྱུར་གནང་རོགས་ཞེས་འབོད་སྐུལ་ཞུས་པ་རེད། སྟག་འཚེར་རིན་པོ་ཆེ་ཨ་རིར་བཞུགས་
ནས་ལོ་ཤས་སོང་ཡོད་པ་དང༌། ཁོང་གིས་དབྱིན་སྐད་ཆུ་རྒྱུག་རྒྱུག་སྐྱོན་ཤེས་ཀྱི་ཡོད། དེ་དུས་
ཁོང་གིས་ཨ་རིའི་ཀོ་ལོམ་བྷི་ཡ་གཙུག་ལག་སློབ་གྲྭ་ཆེན་མོའི་ནང་བོད་ཡིག་ཟུར་ཁྲིད་གནང་གི་
ཡོད་ཅིང༌། ཨ་རིའི་གསང་བའི་ལས་ཁུངས་ལ་ལས་གཞི་དེའི་ཆེད་དུ་སྐད་སྒྱུར་ཚད་ལྡན་མ་རག་
པའི་སྐབས་དེར་ཁོང་གིས་གཙུག་ལག་སློབ་གྲྭ་ཆེན་མོ་ནས་ཟླ་ཤས་དགོངས་པ་ཞུས་ཏེ་སྐུ་ངོ
སྐད་སྒྱུར་དུ་ཕེབས་དགོས་བྱུང་བ་རེད།
སྨན་བཅོས་ཁང་དེའི་ནང་སྟག་འཚེར་རིན་པོ་ཆེ་ཕེབས་པ་དང༌། ཁོང་གིས་ཁམས་པ་ཚོར་
གཟུགས་པོར་བརྟག་དཔྱད་བྱེད་དོན་གང་ཡིན་འགྲེལ་བཤད་གནང་རྗེས་ཁོ་ཚོས་གུས་རྩི་ཆེན་པོས་
གྱོན་གོས་ཕུད་དེ་མི་ཚེའི་ནང་ཆེས་ཐོག་མར་གཟུགས་པོ་ཧྲིལ་པོར་བརྟག་དཔྱད་ཆ་ཚང་རེ་བྱས།
བདུན་ཕྲག་གཅིག་རྗེས་ཁོ་ཚོ་སྦྱོང་བརྡར་བྱེད་ཡུལ་གླིང་ཕྲན་ཆུང་ཆུང་ཞིག་ཐོག་ཁྲིད་པ་དང་།
དེར་ཨ་ཐར་གྱིས་མི་ཚེའི་ནང་ཐེངས་དང་པོར་མུ་མཐའ་བྲལ་ཞིང་ནམ་མཁའི་མཐར་ཐུག་འདྲའི་རྒྱ་
མཚོ་ཆེན་པོ་མཐོང་བ་རེད། གླིང་ཕྲན་ཆུང་ཆུང་དེའི་ཐོག་ཏུ་ཁོ་ཚོས་སེམས་ཤུགས་ཆེར་བསྐྱེད་
དང༌། འབད་བརྩོན་ལྷོད་མེད་ཀྱིས་ལོ་གཅིག་གི་སྦྱོང་བརྡར་བསླབ་གཞི་ཟླ་བ་ཁ་ཤས་ནང་བྱང་ཆུབ་
པ་སྦྱངས།
གླིང་ཕྲན་ཆུང་ཆུང་དེའི་ཐོག་གི་བྲག་ཕུག་དང༌། ཤིང་ནགས་ཁྲོད་དུ་གང་སར་འཇིགས་སུ་རུང་
བའི་རུས་པ་དཀར་པོ་མཐོང་རྒྱུ་ཡོད་ཅིང༌། ད་དུང་མཚོ་ཁར་འབར་གས་མ་བྱུང་བའི་འབར་རྫས་
ཀྱང་ཡོད། ཁོ་ཚོའི་སྦྱོང་བརྡར་གྱི་བྱེད་སྒོ་ཞིག་ནི་ས་ངོས་ནས་ཟུར་ཙམ་ཕྱིར་ཐོན་པའི་འབར་རྫས་
དེ་ཚོ་བཙལ་ཏེ་དེ་ཚོའི་འགྲམ་ལ་དར་ཆ་དམར་པོ་ཆུང་ཆུང་རེ་འཛུགས་དགོས་པ་དང༌། རྗེས་ལ་
མི་གཞན་གྱིས་འབར་རྫས་དེ་ཚོ་གས་གཏོར་བྱེད་ཀྱི་རེད། དེར་དམག་སྦྱོང་བྱེད་རིང་སུས་ཀྱང་ཁོ་
ཚོར་གླིང་ཕྲན་ཆུང་ཆུང་དེའི་མིང་མ་བཤད་སྟབས་ཁོ་ཚོས་དེར“དུར་ས”ཞེས་མིང་བཏགས་པ་རེད།
ལོ་ཧ་ཅང་མང་པོའི་རྗེས་ལ་ཨ་ཐར་གྱིས་གླིང་ཕྲན་ཆུང་ཆུང་དེ་སི་པན་ཡིན་པ་དང་། ཁོ་
ཚོས་དེའི་ཐོག་གང་སར་མཐོང་བའི་མིའི་རུས་པ་དང་འབར་རྫས་དེ་ཚོ་འཇིགས་སུ་རུང་བའི་འཛམ་
གླིང་དམག་ཆེན་གཉིས་པའི་རྗེས་ཤུལ་ཡིན་པ་གཞི་ནས་ཤེས་པ་རེད།
ཨ་ཐར་གྱི་སེམས་ནང་འཛམ་གླིང་གི་གནས་སྟངས་ལ་འགྱུར་བ་སོང་ཡོད་པ་དང༌། རང་ཉིད་
དེ་སྔའི་འཚོ་བར་ཕྱིར་ལོག་བྱེད་ཐབས་མེད་པའི་ཚོར་སྣང་ཞིག་བྱུང་བ་རེད། མ་ཟད་རང་ཉིད་མིག་
སྔའི་ཁོར་ཡུག་གསར་པའི་ནང་ཚུད་པ་བྱེད་པར་ངེས་པར་དུ་འཛམ་གླིང་སྤྱིའི་སྐད་ཡིག་ཤེས་པ་
བྱེད་རྒྱུ་གལ་ཆེན་པོ་ཡིན་པའི་ངེས་ཤེས་རྙེད་དེ་ཁོང་གིས་དམག་སྦྱོང་དང་མཉམ་དུ་དུས་ཚོད་ཁོམ་
པ་ནམ་བྱུང་ལ་ཁོ་ཚོའི་ཨ་རིའི་མ་བྱན་འགྲམ་དུ་དབྱིན་སྐད་སྦྱོང་བར་ཕྱིན། དེ་ཚོའི་སྐབས་སུ་མ་
བྱན་ཚོས་ཁོང་ལ་ཞོག་ཁོག་གཟེད་མ་གང་དང་གྲི་ཆུང་ཞིག་སྤྲོད་པ་དང༌། ཁོང་གིས་ཐབ་ཚང་ནང་
བསྡད་དེ་ཞོག་ཁོག་གི་པགས་པ་བཤུ་གིན་མ་བྱན་དང་མཉམ་དུ་དབྱིན་སྐད་སྦྱོང་གི་ཡོད། དེར་
བརྟེན། ཁོང་གིས་ཐོག་མར་ཤེས་པའི་དབྱིན་ཇིའི་ཚིག་ཚང་མ་ཐབ་ཆས་དང་ཟས་རིགས་ཀྱི་མིང་
ཚིག་ཤ་སྟག་རེད།
མི་ལོ་ལྔ་བཅུ་ལྷག་གི་རྗེས་སུ་ཨ་ཐར་གྱི་བུ་མོ་ཆུང་བ་སྒྲོལ་མ་ནོར་བུས[ཨ་རིའི]ནེའུ་ཡོག་
གྲོང་ཁྱེར་ནང་ང་ལ་མོ་རང་གི་ཨ་ཕའི་ལོ་རྒྱུས་དབྱིན་སྐད་དྭངས་མ་བརྒྱབ་སྟེ་བཤད་བྱུང་། ངས་
མོའི་སྐད་ཆར་ཉན་བཞིན་དྲན་པའི་མེ་ལོང་ངོས་སུ་ཨ་ཐར་གྱི་གཟུགས་བརྙན་འཆར་ཐབས་བྱས།
མོས་མོ་རང་གི་ཨ་ཕའི་ལོ་རྒྱུས་ཆ་ཚང་བཤད་ཚར་མཚམས་ངས“སྒྲོལ་མ། ཁྱོད་རང་གི་ཨ་
ཕ་ལྟ་དུས་མི་གང་འདྲ་ཞིག་ཡོད་དམ”ཞེས་འདྲི་བར་ཐལ།
མོས་འཛུམ་ཙམ་བྱས་ཏེ“བྱད་གཟུགས་ལེགས་པོ་ཡོད། ཁོང་ཁམས་པར་དཔགས་པས་
གཟུགས་སྟོབས་ཆེན་པོ་མིན་ཡང༌། དཔའ་ཆ་ཧ་ཅང་ཐང་པོ་ཡོད”ཅེས་ལན་བཏབ།
མོའི་གཅེན་མོ་ཚེ་རིང་སྒྲོལ་མས་གད་མོ་དགོད་བཞིན་“ཨ་ཕའི་དམག་སྦྱོང་སློབ་སྟོན་པ་
རོ་ཇར་མེག་ཁར་ཐི་ཡིས་ཁོང་ལ་ལམ་ཟུར་གྱི་མེ་གསོད་ཆུ་སྒོ་ཞེས་འབོད་ཀྱི་ཡོད། སྤྱིར་ཁོང་
གཟུགས་པོ་རིང་པོ་མེད་ཀྱང་། མེ་གསོད་ཆུ་སྒོ་ལྟར་དཔའ་ཆ་ཐང་པོ་ཡོད”ཅེས་བཤད།
དེ་སྔ་ལི་ཐང་དགོན་པའི་གྲྭ་ཕ་ཡིན་པའི་ཨ་ཐར་ནོར་བུ་ཐོག་མར་རྟ་དྲེལ་བདས་ཏེ་ཚོང་དོན་
ཆེད་ཀ་ལོན་སྦུག་ཏུ་ཡོང་དུས་ལོ་རྒྱུས་ཀྱི་དཀྱོག་མཚམས་ཤིག་ལ་ལས་དབང་གིས་རང་ཉིད“མེ་
གསོད་ཆུ་སྒོ”ཞིག་ཏུ་འགྱུར་རྒྱུ་ཡིན་པ་ཁོང་གི་བསམ་པའི་ཡུལ་དུའང་འཁོར་མེད།
མཚན་དགུང་ནམ་ཕྱེད་ལ་བོད་མཐོ་སྒང་གཉིད་དུ་ཡུར་བཞིན་པའི་སྐབས་སུ་ཨ་ཐར་དང་བློ་ཚེ་
གཉིས་ལྐོག་ཏུ་བསམ་ཡས་དགོན་པའི་འགྲམ་གྱི་བྱེ་མའི་གྲམ་ཐང་ཐོག་ཏུ་བབ།
གློ་བུར་དུ་རྒྱང་རིང་ནས་ཁྱིའི་ཟུག་སྐད་བསྒྲགས་པ་དང༌། ཁོ་གཉིས་ཞེད་ཐག་ཆོད་དེ་སྙིང་གི་
འཕར་ལྡིང་ཇེ་མགྱོགས་སུ་སོང༌། གང་ཙམ་རྗེས་ཁྱིའི་ཟུག་སྐད་འཇགས་པ་དང་ཁོར་ཡུག་སྔར་
བཞིན་ཁུ་སིམ་མེར་གྱུར། ཁོ་གཉིས་ཀྱིས་སྐེད་པར་བཏགས་པའི་བོད་གྲི་བཏོན་ཏེ་མཆོང་གདུགས་
ཀྱི་ཐག་པ་བཅད་པ་དང༌། ཡར་ལངས་ཏེ་གཡས་གཡོན་གྱི་ས་བབ་ལ་ཞིབ་ལྟ་ཞིག་བྱས། ཕལ་
ཆེར་མི་ཊར་༤༥༠ སར་རི་ཆུང་ཞིག་ཡོད་པས་ཁོ་གཉིས་ཀྱིས་ཏར་གཏོང་འཕྲུལ་ཆས་གཉིས་རི་
ཆུང་དེའི་རྩེར་ཁྱེར་ཏེ་སྡོང་ཕྲན་རྩྭ་ཉོག་ཁྲོད་དུ་སྦས་པ་དང༌། ཕྱིར་ཆུ་ངོགས་སུ་ལོག་སྐབས་དེ་ཁུལ་
དུའང་སྡོང་ཕྲན་རྩྭ་ཉོག་མང་བ་དང་མུན་ད་དུང་གསལ་མེད་པས་ཁོ་གཉིས་འབབ་ས་རྙེད་དཀའ་
ཙམ་བྱུང་ཡང༌། མཐའ་མཇུག་རྙེད་ཐུབ་ཙམ་བྱུང་བ་རེད། ཁོ་གཉིས་ཀྱིས་རི་ཆུང་དེ་དང་རྒྱུག་ཆུ་
དེའི་དབར་ཐེངས་གཉིས་ཕར་འགྲོ་ཚུར་འོང་བྱས་ཏེ་མཆོང་གདུགས་དང་རྡོག་ཁྲེས་རྣམས་རི་ཆུང་
དེའི་རྩེར་ཁྱེར་ཏེ་སྦས། ཁོ་གཉིས་ཀྱི་རྡོག་ཁྲེས་ཁྲོད་བོད་ཆས་ཕྱུ་པ་རེ་དང་། ཧ་ཡང་ཆུང་ཆུང་
ཞིག །ཁོག་ལྟིར་གཅིག །ཤིང་ཕོར་བཅས་ཡོད་ཅིང༌། དེ་ཚོ་ཀ་ལོན་སྦུག་ཏུ་ཡོད་པའི་རྒྱ་རྡོ་ཚང་
སྐལ་བཟང་གིས་ཆེད་མངགས་ལྷ་ས་ནས་མངགས་ཉོ་བྱས་པ་ཤ་སྟག་རེད།“རྡོག་ཁྲེས་ནང་ད་དུང་
ལག་འདོགས་ཆུ་ཚོད་དང༌། ལོ་ཐོ། ཕྱོགས་སྟོན་འཁོར་ལོ། བོད་ཀྱི་ས་བཀྲ། རྒྱང་ཤེལ། བོད་ཡིག་
གི་གསང་བའི་ཨང་ཡིག་དེབ། བོད་པ་དང་རྒྱ་མིའི་དངུལ་ཊམ། བོད་པའི་བག་ལེབ་སོགས་ཡོད།
ཁོ་གཉིས་མི་རེར་མེ་མདའ་སྦག་སྦག་ཆུང་བ་རེ་དང་། ཐུང་མདའ་རེ། ལག་འབོམ་རེ། མདེའུ་ཆིག་
སྟོང་རེ་བཅས་ཡོད།
དེ་རྗེས་ཁོ་གཉིས་ཀྱིས་ལྗང་མདོག་གི་ཨ་རིའི་གནམ་མཆོང་གྱོན་པ་ཆ་སྒྲིག་དེ་ལུས་ནས་ཕུད་
དེ་ཕྱུ་པ་གྱོན་པ་དང༌། སྐུད་མེད་ཏར་གཏོང་འཕྲུལ་ཆས་གཅིག་དང༌། འཛམ་གླིང་དམག་ཆེན་གཉིས་
པའི་སྐབས་ཀྱི་ལག་སྐོར་གློག་འདོན་འཕྲུལ་ཆས་གཅིག །མེ་མདའ་ཐུང་མདའ་དེ་གཉིས་དང་མདེའུ་
ཁ་ཤས་ཕུད་དེ་མིན་ཅ་དངོས་གཞན་ཚང་མ་རི་ཆུང་དེའི་རྩེར་སྦས། དེར་སྡོང་ཕྲན་རྩྭ་ཉོག་གིས་
བཀབ་སྟེ་ས་རྟགས་བརྒྱབ་པ་དང་། ཅ་དངོས་སྦེད་སའི་ས་བཀྲ་ཞིག་ཀྱང་ཧྲོབ་བྲིས་བརྒྱབ།
དེ་ཚོ་ཚང་མ་ཚར་རྗེས་ཁོ་གཉིས་ཀྱིས་ལག་སྐོར་གློག་འདོན་འཕྲུལ་ཆས་དང༌། སྐུད་མེད་
ཏར་གཏོང་འཕྲུལ་ཆས། བོད་ཡིག་གི་གསང་བའི་ཨང་ཡིག་དེབ་བཅས་ཁུར་ཏེ་རི་དེའི་ས་མཐོ་
ས་ཞིག་ཏུ་འཛེགས་ནས་སྤྱི་ཁྱབ་བཀོད་འདོམས་ལས་ཁུངས་སུ་ཁོ་གཉིས་དམིགས་ཡུལ་ས་ཆར་
བདེ་འབྱོར་བྱུང་བའི་ཏར་འཕྲིན་ཕུལ། སྐར་མ་ཁ་ཤས་རྗེས་སྤྱི་ཁྱབ་བཀོད་འདོམས་ལས་ཁུངས་
ནས་ཁོ་གཉིས་ལ་འཚམས་འདྲི་ཞུས་པ་དང༌། ཁོ་ཚོའི་དམག་སྦྱོང་སྡེ་ཚན་གྱིས་ཐུགས་སྤྲོ་བཏང་
སྟེ་ཁོ་གཉིས་ཆེད་དགའ་སྟོན་བྱེད་རྒྱུ་ཡིན་པའི་ཏར་ལན་འབྱོར། དེ་རྗེས་ཁོ་གཉིས་ཀྱིས་ཏར་གཏོང་
འཕྲུལ་ཆས་བསྡུ་གསོག་བརྒྱབ་པ་དང༌། རི་རྩེ་ནས་ཕྱོགས་བཞིར་གཤམ་གྱི་ས་བབ་ལ་ལྟ་ཞིབ་
ཅིག་བྱས་པས་མི་ཊར་བརྒྱ་ཙམ་གྱི་ཕ་རོལ་དུ་ཤིང་སྡོང་མང་པོ་ཡོད་པ་དང༌། མི་ཊར་ཆིག་སྟོང་
ལྷག་ཙམ་གྱི་ཕ་རོལ་ཏུ་བསམ་ཡས་དགོན་པའི་གསེར་ཟངས་ཀྱི་རྒྱ་ཕིབས་གསལ་པོར་མཐོང་རྒྱུ་
ཡོད། ཕྱོགས་གཞན་དེར་ཁོ་གཉིས་ནས་མི་ཊར་༨༠༠ ལྷག་གི་སར་གུར་ཆེན་པོ་གཅིག་དང༌། གུར་
ཆུང་ཆུང་ཁ་ཤས་ལས་གྲུབ་པའི་སྡོད་སྒར་ཞིག་ཡོད་པ་དང་། དེའི་ནང་མི་མང་པོ་ཕར་འགྲོ་ཚུར་
འོང་བྱེད་བཞིན་པ་མཐོང་བས་ཨ་ཐར་གྱིས་ཕ་གི་ནི་རྒྱ་མིའི་དམག་སྒར་ཡིན་པའི་ཚོད་དཔག་བྱས།
ཁོ་གཉིས་ཀྱིས་རི་གཤམ་དུ་བབ་རྗེས་རྩེད་ཐང་ཕྱོགས་སུ་བསྐྱོད། ལམ་བར་དུ་ཁོ་གཉིས་ཀྱིས་
འབྲོག་པ་ཞིག་གི་ལག་ནས་སྒ་ཆས་མེད་པའི་རྟ་གཅིག་དང༌། མར་དང་རྩམ་པ་ཏོག་ཙམ་ཉོས་ཏེ་ཅ་
དངོས་སྦེད་སར་ཕྱིར་ལོག་བྱས། དེར་ཁོ་གཉིས་ཀྱིས་མཆོང་གདུགས་ཀྱི་སྐུད་པ་དང་ཉལ་གདན་
བེད་སྤྱད་དེ་སྟབས་བདེའི་རྟ་སྒ་ཞིག་བཟོས་པ་དང༌། མཁོ་དངོས་ཁ་ཤས་ཁྱེར་ཏེ་ལྷ་སར་འགྲོ་བའི་
ལམ་དུ་ཆས། ཉིན་རྗེས་མ་དེར་ཁོ་གཉིས་ཀྱིས་མགོ་དཀར་ལ་རྩེ་ནས་སྤྱི་ཁྱབ་བཀོད་འདོམས་
ལས་ཁུངས་སུ་ཏར་འཕྲིན་གཏོང་རྩིས་བྱེད་དུས་ཏར་གཏོང་འཕྲུལ་ཆས་དེ་འཕྲོ་བརླག་སོང་ཡོད་
སྟབས་ཁོ་གཉིས་ཀྱིས་རྟ་དྲེལ་འཕར་མ་ཉོས་ཏེ་ཅ་དངོས་སྦེད་ཡུལ་དུ་ཏར་གཏོང་འཕྲུལ་ཆས་
གཞན་པ་དེ་ལེན་པར་སླར་ཡང་ཕྱིར་ལོག་རྒྱག་དགོས་བྱུང་བ་རེད། ད་ལན་ཁོ་གཉིས་ཀྱིས་དགོས་
མཁོ་ཡོད་པའི་ཅ་དངོས་ཕལ་ཆེ་བ་མཉམ་དུ་ཁྱེར་བ་དང༌། དགོས་མེད་རྣམས་རང་སར་མེར་སྲེག་
བཏང་བ་རེད།
ཁོ་གཉིས་སླར་ཡང་ལྷ་སར་འགྲོ་བའི་ལམ་དུ་ཞུགས་པ་དང༌། ད་ལན་ཁོ་གཉིས་ལ་རྟ་རེ་ཞོན་
རྒྱུ་ཡོད་ཅིང༌། ད་དུང་རྡོག་ཁྲེས་འཁྱེར་མཁན་དུ་རྟ་འཕར་མ་གཅིག་དང་དྲེལ་གཅིག་ཀྱང་ཡོད་པས་
ཕྱི་ཚུལ་ལ་ཁོ་གཉིས་ཡུལ་སྐོར་རྒྱག་མཁན་གྱི་ཚོང་པ་འདྲ་པོ་ཡོད། ཁོ་གཉིས་ཀྱི་རྡོག་ཁྲེས་ནང་
ཏར་གཏོང་འཕྲུལ་ཆས་ཤིག་སྦས་ཡོད་པ་སུས་ཀྱང་ཤེས་ཀྱི་མེད་ལ། ཏར་གཏོང་འཕྲུལ་ཆས་དེ་
ཕྱིས་སུ་བོད་གཞུང་དང་འཛམ་གླིང་ཕྱི་རོལ་དབར་གྱི་འབྲེལ་ལམ་ཁོ་ན་ཉིད་དུ་འགྱུར་རྒྱུ་ཡིན་པ་ཁོ་
གཉིས་ཀྱིས་ཀྱང་ཤེས་ཀྱི་མེད། ལམ་བར་དུ་ཁོ་གཉིས་ལ་ལི་ཐང་གི་ཚོང་པ་འགྲུལ་ཚོ་ཞིག་ཐུག་པ་
དང༌། ཁོ་ཚོའི་ཁྲོད་ནས་མི་གཅིག་ཨ་ཐར་གྱི་ངོ་ཤེས་ཡིན་པས་ཁོང་གིས་མི་དེར་ལྷ་སར་ཡོད་པའི་
ཨ་འབྲུག་མགོན་པོ་བཀྲ་ཤིས་ལ་ཁོ་རང་ལྷོ་ཁར་སླེབས་ཡོད་པ་དང༌། ཟླ་བ་གཅིག་ནང་ཁོང་ཐུག་
བར་ཡོང་།
ང་རྒྱུ་ཡིན་ཞེས་ཁ་ལན་ཞིག་བསྐུར་བ་རེད། བོད་གཞུང་ལ་ཡིད་ཆེས་མེད་པར་བརྟེན་ཁོང་
གིས་མགོན་པོ་བཀྲ་ཤིས་ལ་དོགས་ཟོན་ཆེར་བསྐྱེད་ཀྱིས་ཁོ་གཉིས་སླེབས་པའི་གནས་ཚུལ་བོད་
གཞུང་གི་དཔོན་རིགས་དང་སྐུ་དྲག་ཚོས་མི་ཤེས་པ་བྱེད་དགོས་པའི་རེ་བ་བཏོན་པ་རེད།
ལམ་བར་དུ་ཁོ་གཉིས་ལ་འདམ་གཞུང་གནམ་ཐང་གི་གནས་སྟངས་ལ་ལྟ་ཞིབ་བྱེད་པར་འགྲོ་
དགོས་པའི་བཀའ་འབྱོར་བས་ཁོ་གཉིས་ཀྱིས་དེ་ཁུལ་དུ་ཉིན་བཅུ་ལྷག་རིང་གནས་ཚུལ་རྒྱུས་ལོན་
བྱས་ཏེ་བསྡད་པ་དང༌། ལས་འགན་གྲུབ་རྗེས་ལྷ་སར་ཕྱིན་པ་རེད། ནག་ཆུ་ཁུལ་ནས་མ་ཐོན་གོང་
ཁོ་གཉིས་ཀྱིས་བང་ཆེན་ཞིག་སྔོན་ལ་བཏང་ནས་མགོན་པོ་བཀྲ་ཤིས་ལ་ཁོ་གཉིས་ལྷ་སར་ཁོང་
ཐུག་པར་ཡོང་རྒྱུ་ཡིན་པ་དང༌། ཁོང་གིས་ཁོ་གཉིས་དང་ཏཱ་ལའི་བླ་མའམ་བོད་གཞུང་འབྲེལ་བ་
འཛུགས་ཐུབ་པ་གནང་རོགས་ཞེས་ལན་བསྐུར། ཁོ་གཉིས་ཕྱི་ལོ་༡༩༥༨ ལོའི་ལོ་མགོར་ལྷ་སར་
འབྱོར་བ་དང་། ཉིན་ཞིག་ཁོ་གཉིས་རྩར་མགོན་པོ་བཀྲ་ཤིས་ཀྱི་བང་ཆེན་ཞིག་སླེབས་ཏེ་མགོན་
པོ་བཀྲ་ཤིས་ཀྱིས་ཁོ་གཉིས་ཀྱི་གནས་ཚུལ་མགྲོན་གཉེར་ཆེ་མོ་ཕ་ལྷ་དང་གྲོས་བསྡུར་བྱས་ཟིན་པ་
དང་། ཕྱི་ཉིན་ཁོ་གཉིས་ཏཱ་ལའི་བླ་མའི་མཇལ་ཁར་འཁྲིད་རྒྱུ་ཡིན་པའི་ལན་འབྱོར་བ་རེད།
ཉིན་རྗེས་མ་དེའི་ཞོགས་པ་མགོན་པ་བཀྲ་ཤིས་ཀྱིས་ཨ་ཐར་དང་བློ་ཚེ་བསུ་བར་མི་གཉིས་
བཏང་ཡོད་ཅིང་། བསུ་མི་གཅིག་གིས་སྦག་སྦག་བཞོན་ཡོད་པ་དང༌། གཞན་དེས་རྐང་འཁོར་
བཞོན་ཡོད། ཨ་ཐར་དང་བློ་ཚེས་གྲྭ་པའི་རྫུན་ཆས་སྤྲས་རྗེས་བློ་ཚེས་སྦག་སྦག་གི་རྒྱབ་ལ་བཞོན་
ཏེ་སྔོན་ལ་ནོར་བུ་གླིང་ཁར་སོང་བ་དང༌། ཨ་ཐར་གྱིས་རྐང་འཁོར་ལ་བཞོན་ཏེ་རྗེས་ལ་སོང༌།
ནོར་བུ་གླིང་ཁའི་རྒྱལ་སྒོ་ནུབ་མའི་མདུན་དུ་ཁོ་གཉིས་མཉམ་འཛོམས་བྱུང་རྗེས་ཞབས་ཕྱིས་ཁོ་
གཉིས་ནོར་གླིང་ཕོ་བྲང་ནང་གི་མགྲོན་གཉེར་ཆེ་མོའི་གཟིམ་ཆུང་ནང་ཁྲིད་པ་དང༌། གཟིམ་ཆུང་སྒོ་
ཁར་རྒྱ་དམག་གཉིས་སྲུང་བྱར་བསྡད་ཡོད་པས་ཁོ་གཉིས་ལ་དངངས་སྐྲག་ཆེན་པོ་བྱུང་བ་རེད།
འོན་ཀྱང༌། ཕ་ལྷ་དང་ཐུག་འཕྲད་བྱུང་རྗེས་ཁོ་གཉིས་ཀྱིས་བོད་དམག་སྔ་ས་ནས་རྒྱ་དམག་གི་
ཁོངས་སུ་ཟླ་སྒྲིལ་བཏང་ཟིན་ནས་རྒྱ་མིའི་དམག་ཆས་གྱོན་འགོ་བཙུགས་ཡོད་ཀྱང་། བོད་དམག་
གིས་དམག་དར་དང་དམག་སྒར་ད་དུང་བརྗེ་པོ་བརྒྱབ་མེད་པ་གཞི་ནས་ཤེས།
མགྲོན་གཉེར་ཆེ་མོ་ཕ་ལྷས་ཨ་ཐར་དང་བློ་ཚེ་ལ་ཁོ་གཉིས་ཀྱི་དམག་སྦྱོང་གི་གནས་ཚུལ་དྲིས་
པ་དང༌། སྲུང་འཁོར་དང་ཤིང་ཏོག་རྔན་པར་གནང་བ་མ་ཟད། ད་དུང་བསྔགས་བརྗོད་ཀྱི་ཚིག་སྙན་
མང་དག་ཅིག་གསུངས། འོན་ཀྱང༌། ཨ་ཐར་གྱིས་ཁོ་གཉིས་ལ་ཏཱ་ལའི་བླ་མ་མཇལ་ཁ་གནང་སྐྱོང་
ཡོང་བའི་རེ་བ་ཞུ་དུས་ཕ་ལྷས་དེ་ཉིན་ཏཱ་ལའི་བླ་མ་མཛད་བྲེལ་ཆེ་བ་དང༌། ཁོང་ལ་ཁོམ་པ་མེད་
པ་སོགས་རྒྱུ་མཚན་སྣ་མང་དྲངས་ཏེ་ཁོ་གཉིས་ཀྱི་རེ་བར་ཞལ་བཞེས་མ་གནང༌། མགྲོན་གཉེར་
ཆེ་མོའི་བཀའ་ལན་ལ་ཨ་ཐར་འདོད་པ་མ་ཁེངས་པར་ཁོ་གཉིས་ཀྱིས་ཏཱ་ལའི་བླ་མར་གནས་ཚུལ་
གལ་ཆེན་པོ་སྙན་སེང་ཞུ་རྒྱུ་ཡོད་པ་དང༌། ཁོ་གཉིས་ཀྱིས་གྲྭ་ཆས་གྱོན་ཡོད་པར་བརྟེན་དོ་སྣང་
བྱེད་མཁན་ཡོང་གི་མ་རེད་ཅེས་ཞུས་ཀྱང༌། ཕ་ལྷས་ངེས་པར་དུ་ཏཱ་ལའི་བླ་མ་མཇལ་ཁ་ཞུ་དགོས་
ན་ཉིན་གཉིས་སྒུག་དགོས་པ་དང༌། ཏཱ་ལའི་བླ་མས་ཆོས་ཕྱོགས་ཀྱི་མཛད་སྒོ་གཉེར་སྐབས་ཁོ་
གཉིས་ཀྱིས་རྒྱང་ནས་མཇལ་ཁ་ཞུས་ན་འགྲིག་ཅེས་གསུངས། བྱ་ཐབས་ཟད་པར་བརྟེན་མཐར་ཨ་
ཐར་གྱིས་ཨ་རིའི་གཞུང་གི་བསམ་ཚུལ་མགྲོན་གཉེར་ཆེ་མོར་ཞུ་རྒྱུའི་ཐག་བཅད་དེ་ཨ་རིའི་གཞུང་
གིས་བོད་གཞུང་ལ་ཁྱོན་ཡོངས་ཀྱི་འཆར་གཞི་གང་ཡོད་པ་དང༌། བོད་གཞུང་གིས་རྒྱ་མིར་དྲག་
པོའི་སྒོ་ནས་ཁ་གཏད་གཅོག་རྒྱུ་ཡིན་ནམ། ཡང་ན་གསང་བའི་ལས་འགུལ་སྤེལ་ནས་ཁ་གཏད་
གཅོག་རྒྱུ་ཡིན་པ་སོགས་ཤེས་འདོད་བྱེད་ཀྱི་འདུག་ཅེས་བཤད། ཁོང་གིས་མགྲོན་གཉེར་ཆེ་མོ་
དང་མགོན་པོ་བཀྲ་ཤིས་ལ“ཨ་རིའི་གཞུང་གི་དྲི་བ་འདི་ཚོ་ཁྱེད་གཉིས་ཀྱིས་ངེས་པར་དུ་ཏཱ་ལའི་
བླ་མར་སྙན་སེང་ཞུ་རོགས། ད་དུང་བཀའ་ཤག་ནང་གི་ཡིད་ཆེས་ཆོག་པའི་དཔོན་རིགས་དང་དེ་
དོན་གྲོས་བསྡུར་བྱས་ཏེ་ང་གཉིས་ལ་ལན་ཁ་གསལ་གནང་རོགས། ང་གཉིས་ཀྱིས་བོད་གཞུང་གི་
འཆར་གཞི་ཨ་རིར་སྙན་སེང་ཞུས་རྗེས་ཁོ་ཚོས་ཕྱིར་ལན་གང་སྤྲད་ཀྱང་བོད་གཞུང་ལ་སྙན་སེང་ཞུ་
རྒྱུ་ཡིན་”ཞེས་བཤད།
ཨ་ཐར་དང་བློ་ཚེས་མགྲོན་གཉེར་ཆེ་མོའི་བཀའ་ལན་བསྒུགས་ནས་སྡོད་རིང་སྐབས་རེ་
འབྲས་སྤུངས་དགོན་པ་དང༌། སྐབས་རེ་སེ་ར་དགོན་པ་སྟེ་ལྷ་སའི་ཉེ་འཁོར་དུ་སྐོར་སྐྱོད་བྱས་ཏེ་
བསྡད་པ་དང༌། འཕན་པོ་ལའང་ཟླ་བ་གཅིག་རིང་བསྡད་པ་རེད། དུས་ཡུན་རིང་པོ་སོང་ཡང་མགྲོན་
གཉེར་ཆེ་མོས་ལན་ཚིག་གཅིག་ཀྱང་མ་སྤྲད་སྟབས་ཁོ་གཉིས་ཀྱིས་སླར་ཡང་ཁོང་ཐུག་པར་སོང་
བ་རེད། འོན་ཀྱང༌། ཁོང་གིས་བོད་གཞུང་གི་དཔོན་རིགས་ནང་ཁུལ་ཕན་ཚུན་ཡིད་ཆེས་མེད་པ་
དང་མཐུན་སྒྲིལ་མེད་པས་གནད་དོན་གལ་ཆེན་དེ་འདྲ་ཁོ་ཚོ་དང་གྲོས་བསྡུར་བྱས་ན་གསང་བ་
བྱེད་ཐབས་མེད་པས་གྲོས་བསྡུར་ཡོང་ཐབས་མི་འདུག་ཅེས་བྱ་དཀའ་བྱེད་གཏད་ཀྱི་རྣམ་པ་བསྟན་
པ་དང༌། ཁོང་རང་ཉིད་ལའང་ཞིབ་ཕྲའི་འཆར་གཞི་དང་བསམ་ཚུལ་གང་ཡང་གསུང་རྒྱུ་མེད། ཨ་
ཐར་དང་བློ་ཚེ་འུ་ཐུག་སྟེ་ཕྱིས་སུ་ཁོ་གཉིས་ཀྱིས་གང་བྱེད་དགོས་མིན་མགོན་པོ་བཀྲ་ཤིས་ལ་
གྲོས་འདྲི་རྒྱུའི་ཐག་བཅད་པ་རེད། མཚམས་དེར་ཕྱི་ལོ་༡༩༥༨ ལོའི་དཔྱིད་ཀ་ཡིན་པ་དང་། རྒྱ་
དམར་བོད་ཀྱི་ལས་དོན་ཨུ་ཡོན་ལྷན་ཁང་གིས་ལྷ་སའི་ནང་ས་ཞིང་བཅོས་བསྒྱུར་གྱི་ལས་འགུལ་
ལས་གཡོལ་ཆེད་རྒྱ་ནག་ནས་བོད་དུ་བྲོས་བྱོལ་ལ་སླེབས་པའི་རྒྱ་མིར་སྔོག་བཤེར་འཛིན་བཟུང་
བྱེད་པ་དང༌། ཁམས་དང་ཨ་མདོ་ནས་བྲོས་བྱོལ་དུ་སླེབས་པའི་བོད་པ“ཐོ་འགོད”བྱེད་པའི་ལ་ལས་
འགུལ་འགོ་བཙུགས་ཟིན་པར་བརྟེན་མི་མང་པོ་ལྷ་ས་ནས་ས་གནས་གཞན་ལ་བྲོས་བྱོལ་དུ་འགྲོ་
བཞིན་ཡོད་པ་དང་། གང་སར་འཇིགས་དངངས་ཀྱི་རྣམ་པས་ཁྱབ་ཡོད།
ལྷ་སའི་ནང་གནས་སྟངས་ཛ་དྲག་ཡིན་པས་ཨ་ཐར་དང་བློ་ཚེ་ལ་ཏན་ཏན་ཉེན་ཁ་ཡོད་ཀྱང༌།
ཁོ་གཉིས་ཀྱིས་ཨ་རིའི་གསང་བའི་ལས་ཁུངས་ཀྱིས་སྤྲད་པའི་ལས་འགན་ད་དུང་ལེགས་གྲུབ་བྱུང་
མེད། ཅི་བྱེད་འདི་བྱེད་མི་ཤེས་པའི་སྐབས་དེར་ཁོ་གཉིས་ཀྱིས་བོད་པའི་སྲོལ་རྒྱུན་ལྟར་ཕྱིན་ཆད་
གང་བྱེད་དགོས་མིན་ལྷ་ཞིག་ལ་བཀའ་འདྲི་ཞུས་པས་དེས་ཁོ་གཉིས་ལ་བོད་ཟླ་བཞི་པའི་ཚེས་ཉི་
ཤུའི་སྔོན་ལ་ལྷ་ས་ནས་ཐོན་དགོས་པའི་བཀའ་ལུང་གནང་བ་དང༌། ཁོ་གཉིས་ཀྱིས་ལྷ་ས་ནས་མ་
ཐོན་གོང་མགྲོན་གཉེར་ཆེ་མོ་ཕ་ལྷ་དང་ཐུག་འཕྲད་ལན་གཅིག་ཡོང་བའི་འབད་བརྩོན་བྱས་ཀྱང༌།
ཁོ་གཉིས་ཀྱི་བསམ་དོན་གྲུབ་མེད།
ཕྱི་ལོ་༡༩༥༨ ལོའི་ཟླ་༥ ནང་ཨ་ཐར་དང༌། བློ་ཚེ། མགོན་པོ་བཀྲ་ཤིས་་བཅས ལྷ་ས་ནས་
ཁ་བྲལ་ཏེ་ལྷོ་ཁར་སོང་བ་དང༌། ཟླ་བ་གཅིག་རྗེས་ཆུ་བཞི་སྒང་དྲུག་བསྟན་སྲུང་དང་བླངས་དམག་
ལྷོ་ཁར་དབུ་བརྙེས་པ་རེད། མཚམས་དེར་ཨ་རིའི་གསང་བའི་ལས་ཁུངས་ཀྱིས་ཨ་ཐར་རྒྱ་གར་དུ་
ཁོ་གཉིས་ཀྱིས་བསྒྲུབས་པའི་ལས་དོན་སྤྱི་དང༌། ཡང་སྒོས་བོད་ཀྱི་གནས་སྟངས་སྙན་སེང་ཞུ་བར་
སྐད་བཏང༌། ཕྱི་ལོ་༡༩༥༨ ལོའི་ཟླ་བ་བདུན་པའི་ནང་ཨ་རིའི་གསང་བའི་ལས་ཁུངས་ཀྱིས་མཁའ་
ཐོག་ནས་བོད་ནང་མཚོན་ཆ་ཐེངས་དང་པོ་དེ་དབྱུག་དུས་ཨ་ཐར་རྒྱ་གར་ནང་ཡོད། ཨ་ཐར་བོད་དུ་
ཕྱིར་ལོག་བྱས་རྗེས་ཁོང་གིས་གཙོ་ཆེར་ཆུ་བཞི་སྒང་དྲུག་གི་དམག་མིར་སྦྱོང་བརྡར་སྤྲད་པ་དང༌།
ཨ་རིའི་གསང་བའི་ལས་ཁུངས་ཀྱིས་མཁའ་ཐོག་ནས་མཚོན་ཆ་དབྱུག་སྐབས་འབྲེལ་མཐུད་ལས་
ཀ་བྱས་པ་རེད། དེ་ནས་བཟུང་ཁོང་གིས་བོད་གཞུང་བཀའ་ཤག་གི་སྐུ་དྲག་སྤོ་བོ་དེ་ཚོས་ཡང་སྙིང་
གང་བྱེད་རྩིས་ཡོད་པར་དོ་སྣང་ཙམ་ཡང་བྱས་མེད།
ཕྱི་ལོ་༡༩༥༩ ལོའི་ཟླ་༢ ཚེས་༢༢ ཉིན་གྱི་མཚན་མོ་C-130 རྟགས་ཅན་གྱི་དོས་
སྐྱེལ་གནམ་གྲུ་ཞིག་ལྷོ་ཁའི་མཁའ་དབྱིངས་སུ་འཕུར་བ་དང༌། གནམ་གྲུ་གཏོང་མཁན་གྱིས་
གཤམ་གྱི་ས་ངོས་ནས་མེ་ལྕེའི་དམར་མདངས་གསལ་ལ་མི་གསལ་ཞིག་མཐོང་བས་གནམ་གྲུ་
དེའི་ཕྱོགས་སུ་ཁ་ལོ་བསྒྱུར་སྐབས་སྒོ་ཕྱུགས་སེམས་ཅན་གྱི་ལྕི་བ་མེར་བསྲེགས་པའི་མེ་ལྕེའི་
དམར་མདངས་དེ་རིམ་པས་མཚོན་ཆ་དང་མཁོ་དངོས་དབྱུག་ཡུལ་གྱི་རྟགས་T ཡི་དབྱིབས་སུ་
གསལ་བར་མངོན།
མཚམས་དེར་གནམ་གྲུའི་མ་སྒྲོམ་ནང“རྡོག་རྒྱག་གཞུ་མཁན”ཞེས་པའི་མཁའ་དམག་ཁ་ཤས་
ཡོད་པ་དེ་ཚོས་རང་རང་གི་སྡོད་གནས་ལས་ལངས་པ་དང༌། གདོང་ལ་འཚོ་རླུང་གི་གདོང་ཁེབས་
གྱོན། གནམ་གྲུའི་སྒོ་ཆུང་ཕྱེ་ནས་མཁོ་དངོས་ཐུམ་ཁྲེས་འགའ་འབུད་རྒྱག་བཏང་སྟེ་ཕྱིར་དབྱུགས།
མཁའ་དམག་དེ་ཚོས་མཁོ་དངོས་ཐུམ་ཁྲེས་དེ་ཚོ་གཤམ་གྱི་སྒུག་མི་ཚོས་སར་ཟགས་མ་ཐག་ཐད་
ཀར་ཁལ་མའི་ཐོག་བཞག་སྟེ་མགྱོགས་མྱུར་གར་སོང་ཆ་མེད་དུ་འགྲོ་བདེ་བའི་ཆེད་དུ་སྔོན་ཚུད་
ནས་ཆེ་ཆུང་ཚད་རན་པར་ཐུམ་སྒྲིལ་བརྒྱབ་ཡོད། མཚན་མོ་དེར་ཨ་ཐར་དང་བློ་ཚེ་གཉིས་ལ་མེ་
མདའ་རིང་མདའ་༡༥༠ དང༌། ཀྲུམ་མདའ(མེ་མདའ་ཐུང་མདའ) ༡༥༠ །མེ་སྒྱོགས་གནམ་བླུག ༢
རག་པ་དང༌། ཁོ་གཉིས་ཀྱིས་དེ་ཚོ་ཆུ་བཞི་སྒང་དྲུག་བསྟན་སྲུང་དང་བླངས་དམག་ལ་འོས་འཚམ་
གྱི་དུས་ཚོད་ཅིག་ལ་སྤྲོད་རྒྱུའི་རྩིས་བརྒྱབ་སྟེ་དེ་ཚོ་གནས་སྐབས་རིང་སྦས་བཞག་པ་རེད།
ཕྱི་ལོ་༡༩༥༩ ལོའི་ཟླ་༣ ཚེས་༡༠ཉིན་ལྷ་སའི་གྲོང་མིས་ནོར་བུ་གླིང་ཁར་ཚ་ཚ་འུར་
འུར་ངང་ངོ་རྒོལ་སྐད་འབོད་རྒྱག་བཞིན་ཡོད་དུས་ཨ་ཐར་དང་བློ་ཚེ་གཉིས་ལྷ་ས་ནས་ཉིན་དྲུག་གི་
འགྲུལ་ལམ་ཆོད་པའི་ལྷོ་ཁ་ཁུལ་དུ་ཡིབ་ནས་བསྡད་ཡོད་ཅིང༌། ཁོ་གཉིས་ཀྱིས་ལྷ་སའི་ཟིང་འཁྲུག་
སྐོར་ལ་གང་ཡང་ཤེས་ཀྱི་མེད།

༡༠ ནོར་བུ་གླིང་ཁར་སྲུང་སྐྱོབ་བྱོས། རྒྱལ་བ་རིན་པོ་ཆེར་སྲུང་སྐྱོབ་བྱོས།

༄༅། །བོད་ས་ཕག་ལོའི་ཟླ་བ་གཉིས་པའི་ཚེས་གཉིས་ཏེ། ཕྱི་ལོ་༡༩༥༩ ལོའི་ཟླ་༣ ཚེས་༡༡
ཉིན་བོད་ཀྱི་ལོ་རྒྱུས་ནང་སྔར་བྱུང་མྱོང་མེད་པའི་མི་མང་གི་ངོ་རྒོལ་ཁྲོམ་སྐོར་དེ་རྒྱུན་མི་ཆད་པར་
ཉིན་གཉིས་པར་སླེབས།
དེ་ཉིན་ནས་བཟུང་ལྷ་སའི་སྐྱ་སེར་མཐོ་རིམ་མི་སྣ་ཚོས་རང་རང་གི་མི་ཚེ་ཧྲིལ་པོ་དང༌། ཐ་ན་
བོད་ཀྱི་བྱུང་རབས་ལོ་རྒྱུས་ལའང་ཤུགས་རྐྱེན་ཐེབས་ངེས་པའི་འདམ་ཀ་རེ་བྱས་པ་རེད། པེ་ཅིང་
ནས་བཀའ་བཀོད་ཏར་འཕྲིན་འབྱོར་བ་ལྟར་བོད་ཀྱི་ལས་དོན་ཨུ་ཡོན་ལྷན་ཁང་གིས“བོད་རིགས་
རྒྱལ་གཅེས་མི་སྣ”(རྒྱ་མིའི་ལས་ཀ་བྱེད་མཁན་བོད་པ)བརྒྱ་ཕྲག་ཁ་ཤས་ལ་སྲུང་སྐྱོབ་བྱེད་ཆེད་ཁོ་
ཚོ་བོད་རང་སྐྱོང་ལྗོངས་གྲ་སྒྲིག་ཨུ་ཡོན་ལྷན་ཁང་གི་ཁང་བརྩེགས་དང༌། རྒྱ་མིའི་སྡོད་གནས་འདྲ་
མིན་དུ་གནས་སྤོ་བྱས། རྒྱ་མིས་བསམ་ཕོ་ཚེ་དབང་རིག་འཛིན་དང་འཕགས་པ་ལྷ་དགེ་ལེགས་
རྣམ་རྒྱལ་སོགས་སྐུ་དྲག་ཁག་གཅིག་ཀྱང་རྒྱ་མིའི་སྡོད་གནས་ཁུལ་དུ་གནས་སྤོ་བྱས་པ་དང༌། ང་
ཕོད་ཀྱི་སྲུང་སྐྱོབ་ཆེད་དུ་ཁོང་གི་གཟིམ་ཤག་ཏུ་དྲག་ཆས་སྤྲས་པའི་རྒྱ་དམག་འགྲེམས་འཇོག་བྱས་
པ་རེད། ཕྱི་ཟླ་༣ ཚེས་༡༠ ཉིན་ནས་བཟུང་མང་ཚོགས་ཀྱི་བཀའ་བློན་ཚོའི་བཀའ་ལ་བརྩི་འཇོག་
བྱེད་ཀྱི་མེད་པས་ཁོ་ཚོས་ལྷ་སའི་གནས་སྟངས་ལ་ཚོད་འཛིན་བྱེད་ཐབས་མེད། དེར་བརྟེན། སྐུ་
དྲག་ཁག་གཅིག་གིས་རྒྱ་མིའི་སྲུང་སྐྱོབ་ལ་དང་ལེན་བྱས་པ་ནི་ཁོ་ཚོ་དང་ཉམས་ཞན་པོར་གྱུར་
བའི་བོད་གཞུང་དབར་འགལ་ཟླ་ཡོད་པའི་རྟགས་མཚན་གསལ་པོ་རེད།
དེ་འདྲའི་དུས་སྐབས་སུ་བོད་གཞུང་གི་དཔོན་རིགས་ཚོ་ཕྱོགས་ཁག་མི་འདྲ་བར་གྱེས་ཏེ་
ཕན་ཚུན་དབང་ཆའི་འཐབ་རྩོད་བྱེད་ཀྱི་ཡོད་པ་མངོན་གསལ་ཇེ་ཆེར་གྱུར་ཞིང༌། བོད་གཞུང་གི་
སྐྱ་སེར་དཔོན་རིགས་ཁག་གཅིག་དང༌། བོད་དམག །མང་ཚོགས་ཕྱོགས་གཅིག་ཏུ་བསྒྲིལ་ནས་
ཆབ་སྲིད་ཀྱི་སྟོབས་ཤུགས་གསར་པ་ཞིག་གྲུབ་པ་དང༌། ཁོ་ཚོས་ཚོགས་འདུ་ཐེངས་ཁ་ཤས་
འཚོགས་ཏེ་ཚང་མས་ཡིད་ཆེས་ཡོད་པའི་མི་ཁ་ཤས་ཤིག“འགོ་ཁྲིད་ཚོགས་ཆུང”དུ་འདེམས་
སྒྲུག་བྱས་པ་རེད། མཐའ་མཇུག་ཚོགས་ཆུང་དེས་བོད་གཞུང་གི་ཚབ་བྱས་ཏེ་ལྷ་ས་གྲོང་ཁྱེར་གྱི་
ཉིན་རེའི་བདེ་འཇགས་སྲུང་སྐྱོང་དང༌། ནོར་བུ་གླིང་ཁར་སྲུང་སྐྱོབ། ངར་ལངས་པའི་མི་མང་ལ་
ལམ་སྟོན་སོགས་བྱས།
དེ་ལྟར་ཡང༌། གསར་དུ་བསྐོ་འཛུགས་བྱས་པའི“འགོ་ཁྲིད་ཚོགས་ཆུང”དེས་འགྱུར་ལྡོག་
མང་བའི་དུས་སྐབས་དེར་བོད་པར་གཅིག་གྱུར་གྱི་བཀོད་འདོམས་བྱེད་ཐུབ་མེད། ཚོགས་ཆུང་དེ་
བསྐོ་འཛུགས་བྱེད་མཁན་བོད་གཞུང་གི་དཔོན་རིགས་དང་མི་མང་གི་སྐུ་ཚབ་དེ་ཚོ་སྤྱིར་ཕྱོགས་
ཁག་གཅིག་ཏུ་བསྒྲིལ་ཡོད་ཀྱང༌། ཁོ་ཚོའི་རྒྱབ་ལྗོངས་མི་འདྲ་བ་ཡིན་པ་དང༌། ཁོ་ཚོར་རང་རང་
གི་མངོན་འདོད་མི་འདྲ་བ་རེ་ཡོད་པས་གནད་འགག་གི་གནད་དོན་ལ་ཐུག་དུས་ཁོ་ཚོར་བསམ་
ཚུལ་གཅིག་མཐུན་མེད་ཅིང༌། ཕྱོགས་ཁག་སུ་ལའང་གནས་སྟངས་ལ་ཁ་ལོ་སྒྱུར་བའི་ནུས་པ་མེད་
པའམ། ཡང་ན་མགོ་མཇུག་ལྡན་པའི་དམིགས་ཡུལ་དང་འཆར་གཞི་གང་ཡང་མེད། ཐ་ན་བོད་
དམག་ཁྲོད་དུའང་བཀོད་འདོམས་དབང་ཆ་གས་ཐོར་དུ་སོང་བ་ལྟ་བུར་གྱུར་ཡོད་དེ། ཕྱི་ལོ་༡༩༥༨
ལོའི་ཟླ་བ་བཅུ་པའི་ནང་བོད་དམག་སྤྱི་ཁྱབ་བཀོད་འདོམས་པར་བསྐོ་གཞག་བྱས་པའི་བསམ་
ཕོ(ཚེ་དབང་རིག་འཛིན)ལ་ཕྱི་ཟླ་༣ ཚེས་༡༠ ཉིན་ངོ་རྒོལ་ཁྲོམ་སྐོར་བྱེད་མཁན་ཚོས་རྨས་
སྐྱོན་བཏང་རྗེས་བོད་དམག་གི་མདའ་དཔོན་ཚོས་མངོན་སུམ་འཛེམ་མེད་ཀྱིས་ལས་དོན་སྙན་སེང་
བསམ་ཕོར་མ་ཞུས་པར་སྐུ་སྲུང་མདའ་དཔོན་ཕུན་ཚོགས་བཀྲ་ཤིས་ལ་ཞུས་ཡོད། མཐའ་མཇུག་
ཏཱ་ལའི་བླ་མ་ལྷ་ས་ནས་བྲོས་བྱོལ་དུ་ཕེབས་སྐབས་སྐུ་སྲུང་མདའ་དཔོན་ཕུན་ཚོགས་བཀྲ་ཤིས་
དང༌། བོད་དམག་ཁ་དང་དམག་དང་ང་དང་དམག་གི་དམག་དཔོན་ཚོ་ཆིབས་ཞབས་སུ་བཅར་རྗེས་
བོད་དམག་ཟང་ཟིང་དུ་གྱུར་པ་རེད། དམག་འཁྲུག་འབྱུང་ལ་ཉེ་བའི་མཚམས་སུ་བོད་དམག་ལ་འགོ་
འཁྲིད་མཁན་མེད་སྟབས་སྡེ་ཚན་སོ་སོས་རྒྱ་དམག་འགྲེམས་འཇོག་གི་གནས་ཚུལ་ཤེས་རྟོགས་
མེད་པར་ཁ་གཏད་གཅོག་པའི་བྱེད་ཐབས་རང་དགར་ཐག་གཅོད་བྱེད་དགོས་བྱུང་བ་རེད།
ཕྱི་ཟླ་༣ཚེས་༡༡ཉིན་གྱི་སྔ་དྲོ་མི་མང་གི་སྐུ་ཚབ་ཚོས་ནོར་བུ་གླིང་ཁའི་ནང་གི་བཀའ་ཤག་
ཡིག་ཚང་ཉེ་འགྲམ་དུ་སྲུང་དམག་དྲུག་བཞག་སྟེ་བཀའ་བློན་ཚོས་ནོར་བུ་གླིང་ཁའི་ཕྱིར་ཐོན་ཏེ་ཁོ་
ཚོ་རང་ངོས་ནས་རྒྱ་མི་དང་འོས་མེད་འགྲིག་ཐབས་བྱེད་པ་འགོག་ཐབས་བྱས་པ་རེད། དེ་ནི་བོད་
གཞུང་གི་དབང་ཆ་མི་མང་གི་སྐུ་ཚབ་ཚོའི་ལག་ཏུ་འཆོར་བཞིན་ཡོད་པའི་རྟགས་མཚན་གསལ་པོ་
ཞིག་རེད།
དེར་བརྟེན། དཀའ་གནད་ནང་ལྷུང་བའི་བཀའ་ཤག་གིས་བྲེལ་འཚུབ་ངང་བསྐྱར་དུ་ནོར་བུ་
གླིང་ཁའི་ཕྱི་རོལ་གྱི་མང་ཚོགས་ཁ་འཐོར་གཏོང་བའི་ཐག་གཅོད་བྱས་ཏེ་མི་མང་གི་སྐུ་ཚབ་ཚོ་
བསྐོངས་ཏེ་ཛ་དྲག་གི་ཚོགས་འདུ་ཞིག་འཚོགས། ཚོགས་འདུའི་ཐོག་མི་མང་གི་སྐུ་ཚབ་ཚོའི་རྣམ་
འགྱུར་ཞི་འཇམ་པོར་གྱུར་ཡོད་པ་དང༌། ཁོ་ཚོས་བཀའ་བློན་ཚོར་གུས་ཞབས་ལྡན་པའི་སྒོ་ནས་མི་
མང་ལ་རང་ཁྱིམ་དུ་ལོག་དགོས་པའི་ཁ་ཏ་བྱེད་རྒྱུར་ཁས་ལེན་བྱས་པ་མ་ཟད། ད་དུང་བསམ་ཕོར་
མི་མང་གིས་རྨས་སྐྱོན་བཏང་བར་དགོངས་སེལ་ཞུས་པ་དང༌། བཀའ་བློན་ཚོས་བསམ་ཕོར་ཕྱག་
རྟགས་ཏོག་ཙམ་ཁྱེར་ཏེ་དགོངས་དག་ཞུ་རོགས་ཞེས་རེ་བ་ཞུས་པ་རེད།
དེ་ཉིན་ཕྱི་དྲོ་ནོར་བུ་གླིང་ཁའི་ནང་ལོ་རྒྱུས་རང་བཞིན་གྱི་ཚོགས་འདུ་གཉིས་པ་ཞིག་སྐོང་
འཚོག་བྱས་པ་དང༌། རྒྱུན་གཏན་གྱི་བོད་ལྗོངས་ཚོགས་འདུའི་ནང་བོད་གཞུང་གི་སྐྱ་སེར་དཔོན་
རིགས་མ་གཏོགས་ཞུགས་སྲོལ་མེད་ཀྱང༌། ཚོགས་འདུ་དེའི་ནང་ཕྱི་ཟླ་༣ ཚེས་༡༠ ཉིན་གྱི་
ཚོགས་འདུ་དང་འདྲ་བར་མི་མང་གི་སྐུ་ཚབ་མི་ཉུང་བ་ཞིག་གིས་ཀྱང་མཉམ་ཞུགས་བྱས་པ་རེད།
དེ་ལྟར་བོད་གཞུང་གི་དབང་སྒྱུར་ཁང་བཟང་ནང་མི་མང་དཀྱུས་མར་རྐང་པ་འཛུགས་ས་ཞིག་ཐོབ་
པ་དང༌། ཕྱི་ཟླ་༣ ཚེས་༡༡ མཚམས་སུ་ཚོགས་འདུ་དེར“སྐྱ་སེར་དཔོན་རིགས[དང་མི་མང་གི་
སྐུ་ཚབ]ཀྱི་ཚོགས་འདུ་རྒྱས་པ”ཞེས་མིང་ཆགས་ནས་ཆེ་མཐོང་ལྡན་པར་གྱུར། འགྱུར་ལྡོག་བྱུང་
བའི་མིང་གསར་པ་དེས་ཚོགས་འདུ་དེ་ནི་བོད་ལྗོངས་ཚོགས་འདུའི་ཛ་དྲག་ཚོགས་འདུ་ཞིག་ཡིན་
པ་སྟོན་གྱི་ཡོད། རྒྱ་ཕྱོགས་ནས་གང་བྱུང་སྐྱོན་འཛུགས་བྱས་པ་དང༌། མིང་ལོག་པ་འདྲ་མིན་སྣ་
ཚོགས་བཏགས་མིན་ལ་མ་བལྟོས་པར་ཚོགས་འདུ་དེའི་ཚོགས་མིའི་ཁོངས་སུ་སྔ་ཕྱི་བར་གསུམ་
དུ་བསམ་ཚུལ་སྣ་ཚོགས་འཛིན་མཁན་བྱུང་ཡོད་དེ། ཁོ་ཚོ་ཁ་ཤས་ཀྱིས་ཚད་གཞི་འདྲ་མིན་དུ་རྒྱ་
མི་དང་མཉམ་ལས་བྱེད་འདོད་ཀྱང་བྱས་ཡོད། དོན་དངོས་ཐོག་ཚོགས་འདུ་དེའི་ཐོག་མུ་མཐུད་དེ་
རྒྱ་མི་དང་ཞི་འགྲིག་བྱེད་རྒྱུའི་ཐག་གཅོད་བྱུང་ཡོད་པ་དང༌། ཉིན་རྗེས་མའི་ཚོགས་དུས་སྐབས་སུ་
ཁོ་ཚོས་རྒྱ་མི་དང་ཞི་འགྲིག་བྱེད་པའི་ཐབས་ལམ་ལའང་གྲོས་འཆམ་བྱས་པ་རེད།
ད་ཡོད་ལྟེ་བའི་ཡིག་ཆ་ཚང་མའི་ནང་ཕྱི་ཟླ་༣ ཚེས་༡༡ ཉིན་གྱི་ཚོགས་འདུ་དེའི་སྐབས་
བཀའ་བློན་ཟུར་ཁང་དང༌། སྣེའུ་ཤར། བཤད་ཟུར་གསུམ་ཚོགས་ཞུགས་པའི་ཁོངས་སུ་ཡོད་པ་
གསལ་མེད་ཅིང༌། ལྷ་ཀླུས་ཚོགས་འདུ་དེར་ཞུགས་ནས་དངོས་སུ་མིག་མཐོང་བྱུང་བའི་གནས་
ཚུལ་ཕྱིར་དྲན་བྱས་པའི་རྩོམ་ཡིག་ཅིག་ནང༌། ཚོགས་འདུ་དེ་དྲུང་ཡིག་ཆེན་མོ་མཆོག་ཏིང་ཐུབ་
བསྟན་ནོར་བཟང་གིས་གཙོ་སྐྱོང་བྱས་པ་དང༌། ཚོགས་བཅར་བའི་ཁོངས་སུ་མཁན་ཆུང་རྟ་ར་
བ་དང་། ཀུན་བདེ་གླིང་ཛ་སག་འོད་ཟེར་རྒྱལ་མཚན། ཀུན་བདེ་གླིང་དགོན་པའི་ཕྱག་མཛོད། རྩིས་
དཔོན་ཤུད་ཁུད་པ་འཇམ་དབྱངས་མཁས་གྲུབ། བོད་དམག་གི་སྤྱི་ཁྱབ་བཀོད་འདོམས་དཔོན་ཟུར་
པ་ཁེ་སྨད་བསོད་ནམས་དབང་འདུས་སོགས་ཡོད་ལུགས་བཀོད་ཡོད།
ལྷ་ཀླུ་སླེབས་དུས་རྒྱ་སྐྱེད་བྱུང་བའི་བོད་ལྗོངས་ཚོགས་འདུས་ཉིན་སྔོན་མའི་གནས་ཚུལ་ཐོག་
གྲོས་བསྡུར་དང༌། རྗེས་ལ་ལས་དོན་གང་དང་གང་སྒྲུབ་དགོས་པའི་ཐོག་གོ་བསྡུར་བྱེད་བཞིན་ཡོད།
མཐོ་རིམ་འགོ་ཁྲིད་གཞན་དང་འདྲ་བར་ལྷ་ཀླུས་ཀྱང་“་ནོར་བུ་གླིང་ཁར་མཁན་ཆུང་བསོད་ནམས་
རྒྱ་མཚོ་རུབ་རྡུང་བརྒྱབ་སྟེ་བསད་པའི་གནས་ཚུལ་དེ་ལྟ་བུ་ཧ་ཅང་ཐབས་རྡུགས་དང༌། ཏཱ་ལའི་བླ་
མར་མཚན་ཤས་བཟོས་པ་ཞིག་རེད”ཅེས་སྐྱོན་བརྗོད་བྱས་པ་དང་། ལས་དོན་གང་བྱས་ཀྱང་བྱ་
མ་འདྲོགས་པར་སྒོ་ང་ལོན་ཐབས་བྱེད་དགོས་པའི་བསམ་ཚུལ་བཤད་པ་རེད། ཁོང་གིས་ནོར་བུ་
གླིང་ཁའི་ནང་ཚོགས་འདུ་འཚོག་རྒྱུར་དགག་བྱ་བྱས་པས་མ་ཟད། ད་དུང་ངོ་རྒོལ་ཁྲོམ་སྐོར་བྱས་
ཏེ་ཕན་ཐོགས་མེད་པས་མ་བྱས་ན་བཟང་ཞེས་བཤད། ཁོང་གིས“གལ་ཏེ་ཟིང་ཆ་ལངས་ན་རྒྱ་མིའི་
དམག་ཁུལ་ཁང་ནང་བོད་པ་རྩ་མེད་བཟོ་བའི་མེ་སྒྱོགས་འདང་ངེས་ཡོད་པས་མ་ཚད། སྡུག་ཉེས་ན་
རྒྱ་མིས་ཕོ་བྲང་པོ་ཏ་ལའང་གཏོར་བཤིག་གཏོང་སྲིད་པ་རེད”ཅེས་དོགས་སྐུལ་བྱས་པ་རེད། དྲུང་
ཡིག་ཆེན་མོ་མཆོག་ཏིང་ཐུབ་བསྟན་ནོར་བཟང་གིས་ལྷ་ཀླུའི་བསམ་ཚུལ་ལ་རྒྱབ་སྐྱོར་བྱས་ཏེ་གལ་
ཏེ་རྒྱ་མིས་མེ་སྒྱོགས་རྒྱག་འགོ་བཙུགས་ན་བོད་པ་ཚང་མ“སྲན་མ་ཐང་ལ་བསྟར་བ་ལྟར་ཕྱོགས་
བཞི་མཚམས་བརྒྱད་ལ་ཁ་འཐོར་འགྲོ་རྒྱུ་ལས་མེད”ཅེས་བཤད།
འོན་ཀྱང་། ཁོ་གཉིས་ཀྱི་ཉེན་བརྡར་ཉན་འཇོག་བྱེད་མཁན་གཅིག་ཀྱང་མ་བྱུང་བ་དང་། མགོན་
པོ་ལུང་ཆོས་མཛད་ཟེར་བའི་གཞུང་ཞབས་ཤིག་དང་ཨ་མདོ་ནས་ཡིན་པའི་མི་མང་གི་སྐུ་ཚབ་
ཅིག་གིས་སེམས་ཚོར་དྲག་པོས་ཨ་མདོར་རྒྱ་མིས་བོད་པའི་ས་གནས་འགོ་ཁྲིད་མང་པོ་ཚོགས་
འདུར་སྐད་བཏང་སྟེ་རྗེས་ལ་ཕྱིར་ལོག་རྒྱུ་བྱུང་མེད་པས་ཏཱ་ལའི་བླ་མའི་སྐུ་ཕྱྭར་ང་ཚོས་ཇུས་
གཏོགས་མ་བྱས་ན་འགྲིག་ཐབས་མེད་ཅེས་བཤད།
ཚོགས་འདུ་དེ་འཚོག་སྐབས་ཏཱ་ལའི་བླ་མ་རྒྱ་མིའི་དམག་ཁུལ་ཁང་དུ་གཟིགས་མོར་ཕེབས་
རྒྱུའི་དུས་ཆད་ཡོལ་ཟིན་པ་དང༌། ཏཱ་ལའི་བླ་མར་གནོད་སྐྱོན་གང་ཡང་ཕོག་མེད་པས་མང་ཚོགས་
རང་འགུལ་གྱིས་ཁ་འཐོར་འགྲོ་དགོས་ངེས་ཀྱང་། མི་མང་གི་སེམས་ཁུར་བྱེད་ཡུལ་ལོ་དེའི་དཔྱིད་
ཀར་ཏཱ་ལའི་བླ་མ་པེ་ཅིང་དུ་རྒྱ་ནག་རྒྱལ་ཡོངས་འཐུས་མིའི་ཚོགས་ཆེན་ཐེངས་གཉིས་པར་ཆིབས་
བསྒྱུར་གནང་འཆར་ཡོད་པའི་ཐོག་འཕོས་ཡོད། ཕྱི་ལོ་༡༩༥༨ ལོའི་ཟླ་བཅུ་གཉིས་པའི་ནང་ཀྲུང་
གུང་ཀྲུང་དབྱང་གིས་ཏཱ་ལའི་བླ་མར་བོད་པའི་སྐུ་ཚབ་ཚོགས་ཆུང་ཞིག་ཁྲིད་ནས་ཚོགས་འདུ་དེར་
བཅར་རོགས་ཞེས་རེ་བ་ཞུས་པར་ཁོང་གིས་རང་སར་ཞལ་བཞེས་གནང་ཡོད་ཀྱང་། ལྷ་སའི་མི་
མང་གི་སེམས་ནང་རྒྱ་མིས་ཏཱ་ལའི་བླ་མ་པེ་ཅིང་དུ་གདན་ཞུ་བྱས་པ་ཁོ་ཚོའི་ཇུས་ངན་ཞིག་ཡིན་
པ་དང༌། ཁོ་ཚོས་ཏཱ་ལའི་བླ་མ་པེ་ཅིང་དུ་མི་གཏར་ཉར་ནས་ཆུ་བཞི་སྒང་དྲུག་མགོ་བཏགས་མི་ཞུ་
ཐབས་མེད་བཟོ་རྩིས་ཡོད་པར་བསམས་ཏེ་གནད་དོན་དེ་ལྷ་སའི་ནང་རྒྱ་ཁྱབ་ཏུ་འཇིགས་དངངས་
སྐྱེ་གཞིར་གྱུར་པ་རེད།
དུས་ད་ལྟ་བར་རྒྱ་མིར་འཆར་གཞི་དེ་འདྲ་ཡོད་པའི་ཁུངས་སྐྱེལ་ཡིག་ཆ་ཞིག་ཐོན་མེད་ལ། ཕྱི་
ཟླ་༣ ཚེས་༡༠ ཉིན་གྱི་དོན་རྐྱེན་མ་བྱུང་སྔོན་ལ་ལྷ་སའི་རྒྱ་མིས་རྒྱ་ནག་རྒྱལ་ཡོངས་འཐུས་མིའི་
ཚོགས་ཆེན་དུ་ཞུགས་མཁན་བོད་པའི་སྐུ་ཚབ་ཚོགས་པའི་མིང་གཞུང་དང་ཁོ་ཚོའི་འགྲུལ་སྐྱོད་
ལམ་ཐིག་ཀྲུང་དབྱང་ལ་སྙན་སེང་ཞུས་མེད། དེ་ལྟར་ཡང་། “འཁྱགས་པ་ཁྲུ་གསུམ་ཆགས་པ་དེ།
ཉིན་གཅིག་གྲང་བས་བྱས་པ་མིན་ཞེས་རྒྱ་མིའི་གཏམ་དཔེར་ཡོད་པ་བཞིན་བོད་མི་མང་གིས་
རྒྱ་ཁྱབ་ཏུ་རང་སྲོག་འདོར་དགོས་བྱུང་ཡང་ཏཱ་ལའི་བླ་མར་སྲུང་སྐྱོབ་བྱེད་རྒྱུ་ལས་ལྷག་པ་ཞིག་མེད་
པའི་ཡིད་ཆེས་བརྟན་པོ་བྱས་པ་དེ་བོད་པས་རྒྱ་མིའི་ཇུས་ངན་དངོས་སུ་ཤེས་རྟོགས་བྱུང་བ་གཞིར་
བཞག་པ་མ་ཡིན་པར། གཙོ་ཆེར་ཁམས་དང་ཨ་མདོ་ཁུལ་དུ་རྒྱ་མིས་བོད་པར་སྡུག་སྦྱོང་མནར་
གཅོད་བཏང་བའི་གནས་ཚུལ་གཞིར་བཞག་པ་རེད། ལྷག་པར་དུ་ཁམས་དང་ཨ་མདོ་ཁུལ་ནས་ལྷ་
སར་བྲོས་བྱོལ་དུ་སླེབས་པའི་བོད་པ་ཚོར་ཏཱ་ལའི་བླ་མའི་སྐུ་ཕྱྭར་སྲུང་སྐྱོབ་བྱེད་རྒྱུ་གལ་ཧ་ཅང་
ཆེན་པོ་ཡིན་པའི་ཚོར་བ་དམིགས་བསལ་ཆེན་པོ་ཡོད།
གྲོས་བསྡུར་ཚ་ཚ་འུར་འུར་ངང་བྱས་མཐར་ཕྱི་ཟླ་༣ ཚེས་༡༡ཉིན་གྱི་ཚོགས་འདུ་དེ་ཚོགས་
ཞུགས་པའི་གནས་རིམ་གཞིར་བཞག་སྟེ་ཚོགས་ཆུང་ཆ་བགོས་ཀྱིས་བགྲོ་གླེང་བྱས་པ་དང༌།
མཐའ་མ་ཚོགས་ཆུང་སོ་སོའི་ཚིག་ཐོ་གོང་འབུལ་ཞུས་པ་རེད། ལྷ་ཀླུའི་ཕྱིར་དྲན་རྩོམ་ཡིག་ལྟར་
ན། ཁོང་གི་བགྲོ་གླེང་ཚོགས་ཆུང་དེས“ཕྱི་ལོ་༡༩༤༩ ལོའི་སྔོན་ལ་བོད་ནི་རང་བཙན་གཙང་མའི་
རྒྱལ་ཁབ་ཅིག་ཡིན་པས་མང་ཚོགས་ཀྱིས་བོད་རང་བཙན་གྱི་དགོས་འདུན་བཏོན་པར་ཁོ་ཚོས་
རྒྱབ་སྐྱོར་བྱེད་རྒྱུ་ཡིན”ཞེས་ཐག་གཅོད་བྱས་ཡོད། ལྷ་ཀླུའི་ཚོགས་ཆུང་གི་བསམ་ཚུལ་དེ་སྤྱིར་
ཚོགས་འདུ་ཧྲིལ་པོའི་གྲོས་ཆོད་ཅིག་མིན་ཡང་། ལྷ་སའི་དམག་འཁྲུག་རྗེས་རྒྱ་མིར་བོད་པའི་ཡིག་
ཆ་མང་པོ་ལག་སོན་བྱུང་བའི་ཁྲོད་དུ་ཚོགས་ཆུང་དེའི་བསམ་ཚུལ་ཚིག་ཐོ་ཡོད་སྲིད་པ་དང༌། ཚིག་
ཐོ་དེ་རྗེས་ལ་རྒྱ་མིས་ཡིག་ཆ་ནང་ཁུལ་འགྲེམས་སྤེལ་ཆེད་པར་སྐྲུན་བྱས་པའང་ཡིན་སྲིད།
མཚམས་དེར་ཚོགས་འདུ་དེའི་སྐབས་ཉིན་སྔོན་མར་བདམས་པའི་མཁན་ཆུང་རྟ་ར་བ་དང་
རྩིས་དཔོན་ཤུད་ཁུད་པའི་ཐོག་ཏུ་ཀུན་བདེ་གླིང་ཛ་སག་དང༌། མཁན་ཆུང་བློ་བཟང་ངག་དབང༌།
རིམ་བཞི་ཞྭ་སྒབ་པ་བློ་གསལ་དོན་གྲུབ། ལྷ་སྡིང་སྲས་བསོད་ནམས་དཔལ་འབྱོར་བཅས་མི་བཞི་
འདེམས་བསྐོ་བྱས་ཏེ་འབྲེལ་མཐུད་ཚོགས་ཆུང་རྒྱ་ཆེར་བཏང་བ་རེད། ཉིན་ཤས་རྗེས་ལྷ་སའི་
དམག་འཁྲུག་བྱུང་རྗེས་རྒྱ་མིས་ཚོགས་ཆུང་དེར“ངོ་ལོག་ཟིང་འཁྲུག་བཀོད་འདོམས་ཁང”ཞེས་
མིང་བཏགས་པས་ཚོགས་ཆུང་དེ་གནས་ཡུལ་ནོར་བུ་གླིང་ཁ“ངོ་ལོག་ཟིང་འཁྲུག་གི་ལྟེ་
གནས”སུ་གྱུར་ཏེ་རྒྱ་མིས་ནོར་བུ་གླིང་ཁར་མེ་སྒྱོགས་རྒྱག་པའི་ཁ་གཡར་ས་བྱུང་བ་རེད།
ཏཱ་ལའི་བླ་མས་ཕྱི་ཟླ་༣ ཚེས་༡༡ཉིན་གྱི་ཚོགས་འདུ་དེའི་སྐོར་མཁྱེན་རྟོགས་བྱུང་དུས་ཁོང་
ངོ་མས་མི་མང་གི་སྐུ་ཚབ་ལ་སྐྱོན་བརྗོད་གནང་རྒྱུའི་ཐུགས་ཐག་བཅད་དེ། ཁོང་གིས་ཁོ་ཚོ་
ཆེད་འབོད་བགྱིས་པར་མི་གྲངས་བདུན་ཅུ་སྐོར་སླེབས་འབྱོར་བྱུང་ཞིང༌། བཀའ་ཤག་དང༌།
ལས་བྱེད་རྒན་པ་ཚོའི་མཐོང་ས་དེར་ཁོང་ཚོའི[ཚོས]རྩུབ་སྤྱོད་སྤོངས་འདོར་དགོས་པའི་
བརྗོད་ནན་གང་ཡོང་དང་འབྲེལ། རྒྱ་མིའི་དམག་དཔོན་གྱི[གྱིས]གདན་ཞུ་དེ་དང་ལེན་མི་
བྱེད་མཐུ་མེད་མ་བཟོས་པར།ངོས་ལ་གོ་བསྡུར་བྱས་ཡོད་པ་དང༌། གདན་ཞུའི་མགྲོན་བརྡ་
མ་བྱུང་གོང་ངོས་ནས་ཁས་ལེན་བྱས་ལུགས།ངོས་ལ་རྒྱ་མིའི་ཕྱོགས་ནས་ཉེན་ཁ་བྱུང་
དྭོགས་བློ་གཡེང་མེད་པ། མི་མང་ལ་རྐྱེན་ངན་ཚབས་ཆེན་ཡོང་བའི་ཆ་རྐྱེན་བཟོ་མི་རུང་བ་
སོགས་བརྗོད།
ཚོགས་ཐོག་དེར་ཏཱ་ལའི་བླ་མས་མི་མང་གི་སྐུ་ཚབ་ཚོར“ཕ་རོལ་པོའི་དཔུང་སྟོབས་ནུས་ཤུགས་
དང༌། དེང་དུས་ཀྱི་གོ་མཚོན་ལ་བརྟག་དཔྱད་གང་ཡང་མེད་པར་ཧོལ་རྒྱུགས་ལོང་མཆོངས་ལྟ་བུས་
རྒྱ་མིར་ཡ་བཟུང[ཡ་མ་ཟུང་གི]ངོ་རྒོལ་བྱས་ན་རང་ཅག་རྣམས་ལ་ཕམ་ཉེས་ཆེན་པོ་ཡོང་རྒྱུ་ལས་
གཞན་མེད་པར་བརྟེན་རང་རིགས་རྣམས་ནས་དུས་དང་རྣམ་པ་ཀུན་དུ་ཐབས་མཁས་ཞི་འཇམ་
ངེས་པར་དགོས”ཞེས་བཀའ་སློབ་གནང་བ་སྐུ་སྲུང་མདའ་དཔོན་ཕུན་ཚོགས་བཀྲ་ཤིས་ཀྱིས་
ཕྱིར་དྲན་གནང་ཡོད་པ་དང༌། ཏཱ་ལའི་བླ་མས་ཁོ་ཚོར་ནོར་གླིང་ཕོ་བྲང་ནང་ཚོགས་འདུ་མང་པོ་
འཚོགས[འཚོག]རྒྱུ་དེ་བཞིན་རྒྱ་ཕྱོགས་ནས་དོན་མེད་མཐོང་ཚུལ་དོགས་པའི་དབང་གིས་རྐྱེན་ངན་
ཇི་ཡོང་མ་ངེས་པས་ལྷ་རབ་ཁོ་ཚོས་ཕན་མེད་གནོད་གཞིའི་ཟིང་ཆ་དང༌། མི་དམངས་ཀྱི་ཚོགས་
འདུ་སོགས་ཕྱིར་འཐེན་དགོས་པ་དང༌། ཅི་སྟེ་ཚོགས་འདུ་མི་ཚོགས[འཚོགས]ཐབས་མེད་ཡིན་ན་
ནོར་གླིང་ཕོ་བྲང་ནང་ཚོགས[འཚོག]མི་དགོས་པ་བྱས་ན་ལེགས་པའི་ནན་སྐུལ་གནང་།
དེ་རྗེས་མི་མང་གི་སྐུ་ཚབ་ཚོགས་འདུ་དེས་ཏཱ་ལའི་བླ་མའི་དགོངས་བཞེད་ལ་བརྩི་བཀུར་
ཞུས་ཏེ་ཕྱི་ཉིན་ནས་བཟུང་ཚོགས་འདུ་འཚོག་ཡུལ་ཕོ་བྲང་པོ་ཏ་ལའི་མདུན་གྱི་ཞོལ་པར་ཁང་དུ་
སྤོ་རྒྱུ་དང༌། ཁམས་པ་གཙོ་ཆེར་གྱུར་པའི་ངོ་རྒོལ་ཁྲོམ་སྐོར་བྱེད་མཁན་མི་མང་ཚོ་ནོར་བུ་གླིང་
ཁ་ནས་ཁ་འབྲལ་དགོས་པའི་རེ་སྐུལ་ཞུ་རྒྱུའི་ཐག་བཅད་པ་རེད། འོན་ཀྱང༌། ཁམས་པ་ཚོས་ཨུ་
ཚུགས་བརྒྱབ་སྟེ་ཁོ་ཚོ་རང་གིས་ནོར་བུ་གླིང་ཁའི་སྲུང་སྐྱོབ་བྱེད་རྒྱུ་ལས་དེ་ནས་འཐོན་རྒྱུའི་ཁས་
ལེན་མ་བྱས། དེ་རྗེས་མི་མང་གི་སྐུ་ཚབ་ཚོགས་འདུ་དེས་ཏཱ་ལའི་བླ་མའི་སྐུ་ཕྱྭའི་སྲུང་སྐྱོབ་ཀྱི་
འགན་ཁོང་གི་སྐུ་སྲུང་མདའ་ཤོག་ལ་སྤྲད་པ་དང༌། ཚོགས་མི་དྲུག་ལས་གྲུབ་པའི་འབྲེལ་མཐུད་
ཚོགས་ཆུང་གསར་པ་དེར་གནས་ཚུལ་ཆེ་ཁག་ཚང་མར་ཐག་གཅོད་བྱེད་ཆོག་པའི་དབང་ཆ་སྤྲད་
པ་རེད།
ཚོགས་འདུ་གྲོལ་རྗེས་འབྲེལ་མཐུད་ཚོགས་ཆུང་དེས་ནོར་བུ་གླིང་ཁ་དང་ཉེ་འཁོར་གྱི་ས་
གནས་ཁག་ལ་སྲུང་སྐྱོབ་བྱེད་པའི་ལས་འགན་བགོ་བཤའ་བརྒྱབ། ནོར་གླིང་ཕོ་བྲང་གི་གཞུང་སྒོ་
དང་། ཅུང་ཙམ་ཤར་ཕྱོགས་སུ་ཆགས་པའི་བདེ་སྐྱིད་གླིང་ཁ། ཀུན་བདེ་གླིང་ཉེ་འཁོར་དུ་ལྟ་སྲུང་
བྱེད་པའི་འགན་ཀུན་བདེ་གླིང་ཛ་སག་དང་ཤུད་ཁུད་པར་སྤྲད། ནོར་བུ་གླིང་ཁའི་བྱང་ཕྱོགས་དང་
བྱེ་རགས་ཁུལ་དུ་ལྟ་སྲུང་བྱེད་པའི་འགན་ཞྭ་སྒབ་པ་བློ་གསལ་དོན་གྲུབ་ལ་སྤྲད། མཁན་ཆུང་རྟ་
ར་བར་ལྕགས་པོ་རིའི་ནུབ་ཕྱོགས་ནས་ལྷོ་ཕྱོགས་བར་གྱི་ར་མ་སྒང་རྒྱ་ལམ་ཁུལ་དུ་ལྟ་སྲུང་བྱེད་
པའི་ལས་འགན་སྤྲད། མཁན་ཆུང་སྐལ་བཟང་ངག་དབང་ལ་ར་མ་སྒང་ཕྱོགས་ཀྱི་རྒྱ་ལམ་ནས་སྐུ་
སྲུང་དམག་སྒར་གྱི་ལྷོ་སྒོའི་བར་གྱི་ས་སྟོང་ལ་ལྟ་སྲུང་བྱེད་པའི་ལས་འགན་སྤྲད། ལྷ་དུང་ཞེས་
པའི་དཔོན་རིགས་ཤིག་ལ་སྤྱན་གསལ་ཕོ་བྲང་ནུབ་ངོས་ཀྱི་ལྕགས་རིའི་ཕྱི་ནང་ལ་ལྟ་སྲུང་བྱེད་པའི་
ལས་འགན་སྤྲད།
ཚོགས་འདུ་དེས་སྐུ་སྲུང་མདའ་དཔོན་ཕུན་ཚོགས་བཀྲ་ཤིས་དང༌། བོད་དམག་ཁ་དང་མདའ་
ཤོག་དང༌། ང་དང་མདའ་ཤོག །ཆ་དང་མདའ་ཤོག་བཅས་ཀྱི་མདའ་དཔོན་དང་གྲོས་བསྡུར་བྱས་ཏེ་
ནོར་གླིང་ཕོ་བྲང་སྤྱི་དང༌། ཡང་སྒོས་སྤྱན་གསལ་ཕོ་བྲང་ལ་སྐུ་སྲུང་མདའ་ཤོག་གིས་ཉེན་སྲུང་བྱེད་
དགོས་པ་དང༌། གྲ་བཞི་དམག་སྒར་གྱི་ཁ་དང་མདའ་ཤོག་གིས་ཕོ་བྲང་པོ་ཏ་ལ་དང་ཞོལ་གོ་མཛོད།
ལྕགས་པོ་རི་བཅས་ལ་ཉེན་སྲུང་བྱེད་དགོས་པ། དོན་དངོས་ཐོག་དེ་དུས་ཁ་དང་མདའ་ཤོག་གིས་
ལྕགས་པོ་རིའི་རྩེར་འཛིང་རགས་གསར་རྒྱག་བྱེད་བཞིན་ཡོད། ཆ་དང་མདའ་ཤོག་གིས་ལྷ་ས
གྲོང་ཁྱེར་དང་ང་དང་མདའ་ཤོག་གིས་ནོར་གླིང་ཕོ་བྲང་གི་བྱང་ཕྱོགས་ས་ཁུལ་ལ་ཉེན་སྲུང་བྱེད་
དགོས་པའི་ཐག་བཅད།
འབྲེལ་མཐུད་ཚོགས་ཆུང་དེས་ད་དུང་མི་གང་བྱུང་ནོར་གླིང་ཕོ་བྲང་མཐའ་སྐོར་དུ་སིམ་འཛུལ་
འགོག་ཐབས་སུ་ནོར་གླིང་ཕྱི་རོལ་གྱི་མང་ཚོགས་ལ་སོ་སོས་ངོ་ཤེས་པའི་མི་བཙལ་ཏེ་ཕན་ཚུན་རྒྱུས་
ཡོད་མི་ཚོགས་ཀྱིས་ས་ཕྱོགས་འདྲ་མིན་དུ་ས་སྲུང་བྱེད་དགོས་པའི་ལས་འགན་སྤྲད་དེ་ནོར་གླིང་སྐུ་
སྲུང་མདའ་ཤོག་ལ་དཔུང་སྣོན་བྱས། དེ་ལྟར་གདན་ས་གསུམ་གྱི་གྲྭ་མང་གིས་ནོར་གླིང་ཕོ་བྲང་གི་
བྱང་སྒོ་སྲུང་བ་དང༌། ཨ་མདོ་ནས་ཡུལ་བྱོལ་དུ་སླེབས་པའི་བོད་པ་ཁག་གཅིག་གིས་ནུབ་སྒོ། སྡེ་
དགེ་དང་། ཆབ་མདོ། གོ་འཇོ། ཤུག་གསར་སོགས་ནས་སླེབས་པའི་ཁམས་པ་ཚོས་སྐྱིད་ཆུར་ཁ་
གཏད་པའི་ལྷོ་སྒོ། ལྷ་སའི་ཚོང་པ་ཚོས་ནོར་གླིང་ཕོ་བྲང་གི་ཤར་སྒོ་བཅས་ལ་ལྟ་སྲུང་བྱས་པ་རེད།
མཚམས་དེར་མི་མང་གི་སྐུ་ཚབ་ཚོས་འབྲེལ་མཐུད་ཚོགས་ཆུང་ལ་སྤྱི་ཚེས་བཅུ་ཉིན་ཏཱ་ལའི་
བླ་མ་རྒྱ་མིའི་དམག་ཁུལ་ཁང་དུ་མ་ཕེབས་པར་་རྒྱ་མི་ཚོ་ཏན་ཏན་ཁོང་ཁྲོ་ཟ་ཡོད་ངེས་ཡིན་པ
དང༌། ཁོ་ཚོས་ཏཱ་ལའི་བླ་མ་བཙན་ཤེད་ཀྱིས་གདན་འདྲེན་ཞུ་ཆེད་ནོར་བུ་གླིང་ཁར་དྲག་རྒོལ་བྱེད་
ཉེན་ཡོད”པས་ཏཱ་ལའི་བླ་མའི་སྐུ་ཕྱྭའི་སྲུང་སྐྱོབ་ཆེད་མང་ཚོགས་ལ་མཚོན་ཆ་དགོས་པས་མཚོན་
ཆ་སྤྲོད་རོགས་ཞེས་རེ་བ་བཏོན་པས་རྟ་ར་བ་བྱ་དཀའ་བྱེད་གཏད་ཀྱི་གནས་སུ་གྱུར། “ང་ཚོའི་
གཞུང་གིས་རྒྱ་མིར་དྲག་པོའི་འགོག་རྒོལ་བྱེད་པས་འཆར་གཞི་མེད་པ་དང་། ང་ཚོ་འགན་འཁྱེར་
མཁན་ཚོར་མང་ཚོགས་ལ་མཚོན་ཆ་འགྲེམས་སྤྲོད་བྱེད་པའི་དབང་ཆ་མེད། འོན་ཀྱང༌། ཁོ་ཚོའི་
དགོས་འདུན་ལ་ང་ཚོས་བསམ་གཞིག་མི་བྱ་ཐབས་མེད་རེད།”
མི་མང་གི་སྐུ་ཚབ་ཚོས་བཏོན་པའི་རེ་ཞུའི་ཐོག་ཁོ་ཚོ་འགན་འཁྱེར་མཁན་ཁ་ཤས་ཀྱིས་གྲོས་
བསྡུར་ཡུད་ཙམ་བྱས་པ་དང༌། ཕོ་བྲང་པོ་ཏ་ལའི་དོ་དམ་ལས་ཁུངས་ཀྱི་མཁན་ཆུང་རྒྱལ་མཚན་
གྱིས་ཕོ་བྲང་པོ་ཏ་ལའི་རྒྱབ་སྒོའི་འགྲམ་དུ་ཁང་པ་ཞིག་ཡོད་པ་དང༌། དེའི་ནང་ལ་དེ་སྔ་བོད་དམག་
གིས་བེད་སྤྱོད་བཏང་མྱོང་བའི་དབྱིན་ཇིའི་རིང་མདའ་ཁ་ཤས་ཡོད་ཅེས་བཤད། གཏན་འབེབས་
ལྟར་ན་མེ་མདའ་ལེན་པར་འགྲོ་སྐབས་ཞོལ་ལས་ཁུངས་དང་། དམག་སྤྱི་ལས་ཁུངས་ཀྱི་སྐུ་ཚབ་
མཉམ་དུ་ཡོང་དགོས་ཀྱི་ཡོད། འོན་ཀྱང༌། དམིགས་བསལ་གྱི་དུས་སྐབས་སུ་ཁོ་ཚོས་རྒྱུན་ལྡན་
གྱི་འགྲོ་ལུགས་མ་བརྒྱུད་པར་མཚན་གུང་ལ་སྐུ་སྲུང་དམག་སྒར་ནས་དོས་སྐྱེས་རླངས་འཁོར་ཞིག་
བཏང་སྟེ་མཚོན་ཆ་དབོར་འདྲེན་བྱས་རྗེས་མང་ཚོགས་ལ་སྤྲོད་རྒྱུའི་ཐག་བཅད་པ་རེད། འོན་ཀྱང༌།
གོ་མཛོད་ནང་མེ་མདའ་ཡོད་ཀྱང་མདེའུ་མེད་པས་ཁོ་ཚོས་མང་ཚོགས་ལ་མེ་མདའ་སྤྲོད་ཆོག་ཀྱང་
མདེའུ་སྤྲོད་ཐབས་མེད། དེ་རྗེས་ཁོ་ཚོས་མང་ཚོགས་ལ་གལ་སྲིད“རྒྱ་མིའི་དམག་མི”དངོས་གནས་
ནོར་བུ་གླིང་ཁར་སླེབས་ན་ཁོ་ཚོས་རྒྱ་མིར་འགོག་རྒོལ་བྱེད་དགོས་ཀྱང༌། གལ་སྲིད་གནས་ཚུལ་
གསལ་པོ་མེད་ན་རྩ་བ་ནས་མེ་མདའ་རྒྱག་མི་ཆོག་པའི་བཀའ་བཏང་བ་རེད།
དུས་མཚུངས་སུ་རྒྱ་མིའི་བོད་ཀྱི་ལས་དོན་ཨུ་ཡོན་ལྷན་ཁང་ལའང་གོང་རིམ་ནས་ཧ་ལམ་དེ་
དང་ཆ་འདྲའི་བཀའ་རྒྱ་ཞིག་འབྱོར་བ་རེད། དེ་ལྟར་བོད་རྒྱ་ཕྱོགས་གཉིས་ཀས་སྔོན་ལ་ཕ་རོལ་
པོས་ཚུར་རྒོལ་བྱེད་རྒྱུ་ཡིན་པ་དང༌། ཕ་རོལ་པོར་རང་ལས་སྟོབས་ཤུགས་ཆེ་བ་ཡོད་པའི་ཡིད་
ཆེས་བྱས་པས་ཕྱོགས་གཉིས་ཀ་དོགས་ཟོན་ཆེར་བསྐྱེད་ཀྱི་རྣམ་པར་ཡོད་པ་ལས་དམག་འཁྲུག་
དངོས་སུ་འགོ་ཚུགས་མེད།
བོད་ས་ཕག་ལོའི་ཟླ་གཉིས་པའི་ཚེས་གསུམ་སྟེ། ཕྱི་ཟླ་༣ ཚེས་༡༢ ཉིན་ནི“ལྷ་སའི་དོན་རྐྱེན”གྱི་
ཉིན་གསུམ་པ་དེ་རེད།
བོད་གཞུང་གི་དཔོན་རིགས་དང་མི་མང་གི་སྐུ་ཚབ་ཚོས་ཚོགས་འདུ་འཚོག་ཡུལ་ཕོ་བྲང་
པོ་ཏ་ལའི་གཤམ་གྱི་ཞོལ་པར་ཁང་ནང་སྤོས་པ་དང༌། དེར་མུ་མཐུད་དེ་ཚོགས་འདུ་འཚོགས་པ་
རེད། ཉིན་གཉིས་རྗེས་སུ་རྒྱ་མིའི་བོད་ཀྱི་ལས་དོན་ཨུ་ཡོན་ལྷན་ཁང་གིས་པེ་ཅིང་དུ་ཚོགས་འདུ་
དེའི་སྐོར་ལ་སྙན་ཞུ་ཞིག་ཕུལ་བ་དང༌། སྙན་ཞུ་དེའི་བརྗོད་བབ་ལས་རྒྱ་མིས་ཚོགས་འདུ་དེའི་
ནང་སོ་པ་བཏང་ཡོད་པ་ཁ་གསལ་པོ་རེད། སྙན་ཞུ་དེའི་ནང་མི་མང་གི་སྐུ་ཚབ་ལ་གོ་མཚོན་ཡོད་
ལུགས་དང༌། “མཁན་པོ་དང་གཞུང་ཞབས་ཚོ་ཕུད་དྲག་ཆས་སྤྲས་པའི་ངོ་ལོག་ཟིང་འཁྲུག་པ་
འབོར་ཆེན(མི་༨༦༠ ཡས་མས)ཞིག་གིས་མི་མང་གི་སྐུ་ཚབ་ཀྱི་མིང་ཁྱེར་ཏེ་ཚོགས་འདུ་དེར་
ཞུགས་ཡོད”ཅེས་བཀོད་ཡོད། སྤྱིར་རྒྱ་མིས་སྙན་ཞུ་དེའི་ནང་ཚོགས་འདུ་དེའི་སྐོར་ལ་འཁྱོག་
བཤད་བྱས་ཡོད་པར་དོགས་པ་བྱེད་ཆོག་ཀྱང༌། དེའི་ནང་མི་མང་གི་སྐུ་ཚབ་དང་བོད་གཞུང་གི་
དཔོན་རིགས་ཚོའི་དབར་བྱུང་བའི་འགལ་ཟླའི་གནས་ཚུལ་མངོན་གསལ་དོད་པོ་འགའ་བཀོད་ཡོད་
པ་དེ་ཚོས་བོད་པའི་ཐབས་ཇུས་གཏན་འབེབས་བྱེད་སྟངས་དང་རྒྱུད་རིམ་གསལ་པོ་བཟོས་ཡོད།
ཏར་འཕྲིན་དེ་ལྟར་ན། བོད་གཞུང་གི་སྐྱ་སེར་དཔོན་རིགས་དང་མི་མང་གི་སྐུ་ཚབ་ཚོའི་ཚོགས་
འདུ་རྒྱས་པ་དེ་འགོ་འཛུགས་དུས་ནས་ཟིང་ཆ་ལངས་ཡོད་པ་དང༌། ཚོགས་འདུ་གཙོ་སྐྱོང་བྱེད་
མི་རྩེ་དྲུང་ཚོ་ཚོགས་འདུར་དུས་ཐོག་ལ་མ་སླེབས་སྟབས་མི་མང་གི་སྐུ་ཚབ་ཚོས་ཁོ་ཚོས་འགན་
འཁྱེར་གྱི་མི་འདུག་ཅེས་སྐྱོན་བརྗོད་བྱས།
ཡུད་ཙམ་རིང་ཚོགས་རའི་ནང་སྐད་ཅོར་དང་དམོད་ཚིག་གིས་ཁེངས་པ་དང༌། མི་ཁ་
ཤས་ཀྱིས་རྩེ་དྲུང་ཚོས་ཚོགས་འདུ་གལ་ཆེན་པོར་ངོས་འཛིན་བྱེད་ཀྱི་མེད་པས་ཚོགས་
འདུ་འཚོགས་ནས་སྙིང་པོ་མེད་པས་ཚང་མ་རང་རང་གི་སར་ལོག་དགོས་པའི་བསམ་
ཚུལ་བཤད། དེ་རྗེས་ཚོགས་རའི་ནང་འུར་སྒྲས་ཁེངས་པ་དང་། དེ་མ་ཐག་དཔོན་རིགས་
ཚོས་ཚོགས་རའི་ཕྱིར་འགྲོ་རྩིས་བྱས་པ་མ་ཟད། ཁ་ཤས་དངོས་སུ་ཚོགས་རའི་ཕྱིར་ཐོན།
མཚམས་དེར་མི་མང་གི་སྐུ་ཚབ་ཅིག་གིས་མེ་མདའ་བཏོན་ཏེ“སྐུ་ངོ་ཚོ། སྐད་ཆ་གསལ་པོ་
ཤོད་རྒྱུ་ཡིན། སུས་འདི་ནས་འཐོན་རྩིས་བྱས་ཀྱང་དེར་ང་ཚོས་མེ་མདའ་རྒྱག་རྒྱུ་ཡིན”ཞེས་
འཇིགས་སྐུལ་བྱས་པས། དཔོན་རིགས་ཚོ་གཞི་ནས་ཚོགས་གྲལ་དུ་ལྷིང་པོར་བསྡད།
རྒྱ་མིའི་སྙན་ཞུ་དེ་ལྟར་ན། ཚོགས་འདུ་འགོ་ཚུགས་རྗེས་རྩེ་དྲུང་ཚོས་ཚོགས་ཐོག་ལ་ཏཱ་ལའི་བླ་
མའི“ཞལ་མདངས་ཉམས་ཡོད་པ་དང༌། ཁོང་གིས་སུ་ལའང་བཀའ་མོལ་མ་གསུངས་པར་སྐུ་རྐྱང་
ལ་དབུགས་རིང་བཏང་ནས་བཞུགས་ཀྱི་འདུག”ཅེས་བཤད་དེ་ཚོགས་བཅར་བ་ཚོས་ལས་ཀ་གང་
དང་གང་བྱས་ཀྱང་དེ་ཚོའི་མཇུག་འབྲས་ལ་དགོངས་པ་ཟབ་ནན་བཞེས་དགོས་པའི་རེ་སྐུལ་ཞུས་
པ་ཡོད། ཏཱ་ལའི་བླ་མ་ཐུགས་ཕམ་བྱུང་བའི་གནས་ཚུལ་ལ་ཚོགས་བཅར་བ་ཚོས་ཡི་མི་རང་བའི་
རྣམ་འགྱུར་བསྟན་པ་ལ་རྒྱ་མིས་སྙན་ཞུ་དེའི་ནང་བློ་ཕམ་གྱི་དཔྱད་བརྗོད་ཐུང་ཙམ་བྱས་ཡོད། སྙན་
ཞུ་དེ་ལས་སྐབས་དེར་དྲག་པོའི་གྱེན་ལོག་ལ་ངན་སྐུལ་གནང་རྒྱུ་ཏཱ་ལའི་བླ་མའི་དགོངས་བཞེད་
མིན་པ་རྒྱ་མིས་གསལ་པོ་ཤེས་ཀྱི་ཡོད་པ་གསལ་པོ་ཡིན་ཡང༌། དོན་དངོས་དེ་དང་དུས་ཕྱིས་སུ་
རྒྱ་ནག་གཞུང་གིས་ཁོང་ལ་སྐྱོན་འཛུགས་བྱས་པ་ཚང་མ་འགལ་བ་ཡིན་པར་དོ་སྣང་བྱེད་རིན་ཡོད།
ལས་དོན་ཚགས་ཚུད་ཡོང་ཐབས་སུ་ཚོགས་འདུ་དེས་ཉིན་སྔོན་མར་འདེམས་བསྐོ་བྱས་པའི་
མི་དྲུག་གི་འབྲེལ་མཐུད་ཚོགས་ཆུང་ཐོག་དཔོན་རིགས་བཞི་བཅུ་དང་། སེ་འབྲས་གཉིས་ཀྱི་གྲྭ་པ་
སུམ་ཅུ། མང་ཚོགས་ཁྲོད་ནས་སྐུ་ཚབ་སུམ་ཅུ་གསར་དུ་བསྣན་ཏེ་རྟ་ར་བས“རྒྱུན་ལས་ཚོགས་
ཆུང”ཞེས་བོས་པའི་ཚོགས་ཆུང་ཞིག་བསྐོ་འཛུགས་བྱས་པ་རེད། འོན་ཀྱང༌། རྒྱུན་ལས་ཚོགས་
མི་ཕལ་ཆེ་སུ་དང་སུ་ཡིན་གསལ་པོ་མེད། རྒྱ་མིའི་སྙན་ཞུ་དེའི་ནང་བཀའ་བློན་ཟུར་ཁང་པ་ཚོགས་
མིའི་ཁོངས་སུ་བདམས་ལུགས་བཀོད་ཡོད་ཀྱང༌། ཁོང་གི་སྐུ་ཚེའི་ལོ་རྒྱུས་ནང་དེ་དོན་གང་ཡང་
གསལ་མེད། ད་དུང་ཚོགས་འདུ་དེའི་ཐོག་ཉིན་གཉིས་གོང་བསྐོ་གཞག་བྱས་པའི་འབྲེལ་མཐུད་
ཚོགས་ཆུང་གི་ཚོགས་མི་ཚོའང་རྒྱུན་ལས་ཚོགས་ཆུང་ནང་འོས་འདེམས་བྱས་པར་བརྟེན་ནོར་བུ་
གླིང་ཁའི་ཉེན་ཟོན་སྲུང་སྐྱོབ་ཆེད“བདེ་འཇགས་ཚོགས་ཆུང”ཞིག་ལོགས་སུ་འདེམས་བསྐོ་བྱེད་
དགོས་པའི་བསམ་ཚུལ་བྱུང་བ་ལྟར་ལྷ་ཀླུ་ཚུད་པའི་མི་ལྔ་འོས་འདེམས་བྱས་པ་དང༌། ཁོ་ཚོས་ཉིན་
གཉིས་རྗེས་སུ་ལས་བཅར་ཞུས་ཏེ་ནོར་གླིང་ཕོ་བྲང་གི་སྲུང་སྐྱོབ་ལས་དོན་ལ་འགན་འཁྱེར་དགོས་
པའི་བཀའ་བཏང༌།
རྒྱ་མིས་ཕྱིས་སུ་ཕྱི་ཟླ་༣ ཚེས་༡༢ ཉིན་གྱི་ཞོལ་ཚོགས་འདུ་དེར“བོད་རང་བཙན་མི་
དམངས་ཚོགས་འདུ”ཞེས་མིང་ལོག་པ་ཞིག་བཏགས་ནས་དེ“ངོ་ལོག་པའི”ཚོགས་པ་ཞིག་རེད་
ཅེས་བཤད་ཡོད་ཀྱང་། ད་ཡོད་དཔང་རྟགས་ཁག་ལྟར་ན། ཚོགས་འདུ་དེའི་ཚོགས་བཅར་བའི་
ཁྲོད་དུ་སྐད་ཤུགས་ཆེ་བའི་བོད་རང་བཙན་གྱི་འདོད་ཚུལ་འཛིན་མཁན་མི་གྲངས་ཉུང་ཤས་ཡིན་པ་
དང༌། ཚོགས་འདུའི་ཐོག་དོན་སྙིང་པོ་ཛ་དྲག་གི་གནས་སྟངས་ལ་ཞི་བའི་ཐབས་ལམ་འཚོལ་དགོས་
པའི་བསམ་ཚུལ་བྱུང་ཡོད་པ་གསལ་པོ་ཡིན་པ་མ་ཟད། རྒྱ་མིའི་བོད་ཀྱི་ལས་དོན་ཨུ་ཡོན་ལྷན་
ཁང་གིས་པེ་ཅིང་དུ་བཏང་བའི་ཏར་འཕྲིན་སྙན་ཞུའི་ནང་དུའང་དེ་དོན་རྒྱ་མིས་གསལ་པོར་རྟོགས་
པ་གསལ་ཡོད། སྙན་ཞུ་དེ་ལྟར་ན། རྒྱུན་ལས་ཚོགས་ཆུང་དེས་གྲོས་བསྡུར་བྱས་རྗེས་ཚོགས་འདུ་
ཧྲིལ་པོའི་མིང་ཐོག་ཏུ་བཀའ་ཤག་ལ་རྒྱ་མིའི་བོད་ཀྱི་ལས་དོན་ཨུ་ཡོན་ལྷན་ཁང་དང་བོད་ལྗོངས་
དམག་ཁུལ་ཁང་དང་ལྷན་དུ་ཞི་བའི་ཐབས་ལམ་ཞིག་ཐོག་གྲོས་མོལ་བྱེད་དགོས་པའི་རེ་སྐུལ་ཞུ་
་བསམ་ཚུལ་བཏོན་ཡོད། དོན་དངོས་དེར་རུ་དཔོན་སྲེག་ཤིང་གིས་ཁུངས་སྐྱེལ་བྱས་ཡོད་
ཅིང༌། ཁོང་གིས་དེ་ཉིན་གྱི་ཚོགས་འདུའི་ཐོག“ཀྲུང་གུང་ཀྲུང་དབྱང་གིས་བོད་པར་གུ་ཡངས་བྱེད་
དགོས་པའི”རེ་བ་ཞུ་བར་སྐུ་ཚབ་ཚོགས་པ་ཞིག་པེ་ཅིང་དུ་གཏོང་རྒྱུའི་གྲོས་འཆར་ཞིག་བཏོན་པ་
རེད་ཅེས་ཕྱིར་དྲན་བྱས་ཡོད།
ཉིན་ཤས་དེའི་རིང་ལྷ་ས་གྲོང་ཁྱེར་གྱི་མི་མང་ཚང་མ་བསྒྲུབ་བྱའི་དམིགས་ཡུལ་མི་འདྲ་བ་བཟུང་
བའི་ཚོགས་པ་འདྲ་མིན་གྱི་ཁོངས་སུ་ཕྱོགས་ཁག་མི་འདྲ་བར་གྱེས་ཏེ་གྲོང་ཁྱེར་ནང་ཧ་ལམ་
ཁྲིམས་མེད་ལུགས་མེད་ཀྱི་གནས་སྟངས་ཤིག་ཆགས་ཡོད་པ་དང་། གྲོས་གཞི་ཐ་དད་པའི་ཚོགས་
འདུ་གཞན་མང་པོའང་ལྷ་སའི་ནང་དུས་གཅིག་ཏུ་འཚོག་བཞིན་ཡོད། ཐོག་མར་ནོར་བུ་གླིང་ཁ་དང་
རྗེས་ལ་ཞོལ་པར་ཁང་དུ་འཚོགས་པའི་བོད་ལྗོངས་ཚོགས་འདུ་རྒྱས་པའི་ཚོགས་མིའི་ཁྱབ་ཁོངས་
རྒྱ་ཆེ་དྲགས་པས་དེས་བོད་རང་བཙན་རྩོད་རྒྱུར་མོས་མཐུན་རྒྱབ་སྐྱོར་གྱི་གྲོས་ཆོད་ཅིག་བཞག་
མེད་ཀྱང་། སྐབས་དེར་ལྷ་སའི་ནང་བོད་རང་བཙན་འཐབ་རྩོད་ཀྱི་ལས་འགུལ་སྤེལ་མཁན་ཡོད་
པར་དཔང་རྟགས་ཁུངས་བཙན་ཡོད།
ལྷ་སའི་དམག་འཁྲུག་རྗེས་རྒྱ་མིར་ལག་སོན་བྱུང་བ་དང་ཁོ་ཚོས་པར་སྐྲུན་བྱས་པའི“ལོག་
སྤྱོད་ཡིག་ཆ་ཁ་ཤས་ཀྱིས་སྐབས་དེར་ལྷ་སའི་ནང་བོད་རང་བཙན་འཐབ་རྩོད་ཀྱི་ལས་འགུལ་སྤེལ་
མཁན་བྱུང་ཡོད་པ་སྟོན་གྱི་ཡོད། དཔེར་ན། ཀུན་བདེ་གླིང་དགོན་པ་ནས་ཐོན་པའི་ཡིག་ཆ་མང་
པོའི་ཁྲོད་དུ་བོད་པས་བོད་རང་བཙན་འཐབ་རྩོད་བྱེད་དགོས་དོན་གཙོ་བོ་རྒྱ་མིས་ཆོས་ལུགས་ཐོག་
བཙན་གནོན་བྱེད་ཀྱི་ཡོད་པ་དང༌། རྒྱ་མིས་ཁས་ལེན་བྱས་པ་ལྟར་བོད་པར་རང་སྐྱོང་གི་ཐོབ་ཐང་
མི་སྤྲོད་པ། བོད་པའི་བདེ་སྡུག་ལ་རྒྱ་མིས་ཉན་འཇོག་མི་བྱེད་པ་སོགས་ཚུད་པའི་རྒྱུ་མཚན་བཅུ་
བཀོད་པའི་ཡིག་ཆ་ཞིག་ཡོད། ཟླ་ཚེས་གསལ་ཁ་མེད་པའི་ཡིག་ཆ་དེས་བོད་རང་བཙན་གྱི་མངོན་
འདོད་འཛིན་མཁན་བོད་པ་ཧུར་བརྩོན་ཅན་ཁག་གཅིག་གིས་ཕྱི་ཟླ་༣ ཚེས་༡༠ ནས་ཚེས་༡༧
བར་ཀུན་བདེ་གླིང་དགོན་པར་ཚོགས་འདུ་འཚོགས་ཡོད་པ་སྟོན་གྱི་ཡོད། དེ་ལྟར་ཡང་། ཡིག་ཆ་
དེ་དང་ནོར་བུ་གླིང་ཁ་དང་ཞོལ་པར་ཁང་དུ་འཚོགས་པའི་བོད་ལྗོངས་ཚོགས་འདུ་རྒྱས་པའི་དབར་
འབྲེལ་བ་གང་ཡང་མེད་པར་སྣང་།
ཡིག་ཆ་གཞན་དག་ནང་དུ་སྐབས་དེར་ལྷ་སའི་ནང་ལྐོག་ཏུ་རྒྱ་མིར་ངོ་རྒོལ་བྱེད་མཁན་ཚོགས་
པ་གང་དང་གང་ཡོད་པའི་སྐོར་གླེང་ཡོད། སྐུ་སྲུང་མདའ་དཔོན་ཕུན་ཚོགས་བཀྲ་ཤིས་ཀྱི་མི་ཚེའི་
ལོ་རྒྱུས་ནང་སྐབས་དེར་ལྷ་སར་རྒྱ་མིར་ངོ་རྒོལ་བྱེད་མཁན་བོད་པའི་ཚོགས་པ་གསུམ་ཡོད་
ལུགས་བཀོད་ཡོད་དེ། གཅིག་ནི་རྩ་བ་ཕྱི་ལོ་༡༩༥༢ ལོའི་དོན་རྐྱེན་ལ་ཐུག་པའི“མི་མང་ཚོགས་
འདུ”དེ་ཡིན་པ་དང༌། གཅིག་ནི་པེ་ཅིང་ནས་སློབ་སྦྱོང་ཐོབ་པའི་ངག་དབང་སངས་རྒྱས་ཟེར་བའི་
བོད་པ་ན་གཞོན་ཞིག་གིས་སྒྲིག་འཛུགས་བྱས་པའི་ཚོགས་པ་དེ་ཡིན་ཞིང། དེ་ཕལ་ཆེར་ཡིག་ཆ་
གཞན་ནང་་བོད་ཀྱི་བཙན་རྒོལ་ཚོགས་པ”ཞེས་པ་དེ་ཡིན་སྲིད། ཚོགས་པ་གསུམ་པ་དེ་ནི་ཀ་ལོན་
སྦུག་ཏུ་རྟེན་གཞི་བྱས་པའི“བོད་པའི་སྤྱི་ཚོགས་བདེ་དོན་ཚོགས་པའི”ལྷ་སའི་གསང་བའི་ཡན་
ལག་ཚོགས་པ་དེ་རེད།
རྒྱ་མིར་ཀུན་བདེ་གླིང་དགོན་པ་ནས་ལག་སོན་བྱུང་བ་དང་རྗེས་ལ་ཁོ་ཚོས་པར་སྐྲུན་བྱས་
པའི་ཕྱི་ཟླ་༣ ཚེས་༡༦ དང་ཚེས་༡༧ གྱི་ཟླ་ཚེས་གསལ་བའི་བོད་པའི་སྤྱི་ཚོགས་བདེ་དོན་
ཚོགས་པར་བཏང་བའི་ཏར་འཕྲིན་ཟིན་བྲིས་དེ་གཉིས་སྐུར་མཁན་ཚོགས་པ་གསུམ་པ་དེ་ཡིན་
སྲིད། ཏར་འཕྲིན་དེ་གཉིས་ཀའི་ནང་རྩིས་དཔོན་ཟུར་པ་ཞྭ་སྒབ་པ་དབང་ཕྱུག་བདེ་ལྡན་ལ“བོད་
ཟླ་གཉིས་པའི་ཚེས་གཅིག(ཕྱི་ཟླ་༣ ཚེས་༡༠)ཉིན་རང་བཙན་གཙང་མའི་བོད་རྒྱལ་ཁབ་དབུ་
བརྙེས་པའི”སྙན་སེང་ཞུས་ཡོད། ཏར་འཕྲིན་དེ་གཉིས་སྐུར་མཁན་ཚོགས་པ་ངོ་མ་གང་ཡིན་
རྩོད་གཞི་ཅན་དང་ལྐོག་གྱུར་ཡིན་ཡང༌། རྒྱ་ནག་གཞུང་གིས་འགྲེམས་སྤེལ་བྱས་པའི་བོད་ཡིག་
གི་ཡིག་ཆ་ངོ་མའི་པར་བཤུས་གསལ་ལ་མི་གསལ་དེ་ཚོ་ལས་ཏར་འཕྲིན་དང་པོ་དེ“བོད་སྒེར་
ལངས་ཚོགས་པ”ཞེས་པ་ཞིག་གིས་བསྐུར་ཡོད་པ་ཚིག་ཐག་བཅད་དེ་ཤོད་ཐུབ་པ་ཡོད། ཏར་
འཕྲིན་གཉིས་པ་དེའི་པར་བཤུས་ཐོག་གི་མིང་རྟགས་དེ་ཧ་ཅང་གསལ་པོ་མེད་པར་བརྟེན་དེ་གོང་
གི་ཚོགས་པ་དེའམ། ཡང་ན་དེ་འདྲ་བའི་ཚོགས་པ་ཞིག་གིས་བསྐུར་ཡོད་སྲིད། རྒྱ་མིས་པར་
འགྲེམས་བྱས་པའི་ཏར་འཕྲིན་དང་པོ་དེའི་རྒྱ་ཡིག་གི་འགྱུར་གཉིས་ནང་བོད་སྒེར་ལངས་ཚོགས་
པ་ཞེས་པ་དེ་ཁོ་ཚོས“བོད་རང་བཙན་མི་དམངས་ཚོགས་འདུ”འམ། ཡང་ན“བོད་རང་བཙན་
ལྷན་ཚོགས”ཞེས་མིང་བཏགས་པའི་ཚོགས་པ་ཞིག་དང་སྦྱར་ཏེ་འགྱུར་མི་འདྲ་བ་དང་གཉིས་ཀ་
ནོར་ནས་བསྒྱུར་ཡོད། རྒྱ་ནག་གཞུང་གིས་ཏར་འཕྲིན་གཉིས་པའི་མིང་ཡང་དེ་དེ་བཞིན་ལོག་
པར་བསྒྱུར་ཡོད། དེ་ལྟར་རྒྱ་མིས་བོད་པའི་གསང་བའི་ཚོགས་པ་དེ་རིགས་དང་ལུགས་མཐུན་
གྱི་ཚོགས་འདུ་རྒྱས་པ་ཕན་ཚུན་མགོ་རྨོངས་སུ་བཅུག་སྟེ་རྒྱ་མིའི་དྲིལ་བསྒྲགས་ཀྱི་དམིགས་
ཡུལ་སྒྲུབ་ཐབས་བྱས་ཡོད་པ་དང༌། ད་དུང(རྒྱ་ནག་གཞུང་གིས་ཆེད་དུ་མངགས་ནས་བསྒྱུར་
བའི་འགྱུར་ལོག་པ)དེ་ཁོ་ཚོས་བོད་གཞུང་ལ་བོད་གཞུང་གིས་བོད་རང་བཙན་ཡོང་ཐབས་ལ་
དམིགས་ནས་ཏར་འཕྲིན་དེ་རིགས་བཏང་ཡོད་པ་དང་ཕྱི་རྒྱལ་གྱི་རྒྱབ་སྐྱོར་ལ་བརྟེན་ནས་དྲག་
པོའི་ངོ་ལོག་ཟིང་འཁྲུག་སློང་བའི་ཇུས་ངན་བཏིང་འདུག་ཅེས་སྐྱོན་བརྗོད་བྱེད་པའི་ཁ་གཡར་སར་
བེད་སྦྱོད་བྱས་པ་རེད།
རྒྱ་ནག་གཞུང་གིས་པར་སྐྲུན་བྱས་པའི་བོད་པའི་ཡིག་ཆའི་ཁོངས་སུ“བོད་རང་བཙན་
ལྷན་ཚོགས་ཀྱི་གཞི་རྩའི་ཁྲིམས་སྒྲིག”དང་། “བོད་ཀྱི་བཙན་རྒོལ་ཚོགས་པའི་སྤྱི་མོས་སྒྲིག་
ཡིག”སྟེ། བོད་རང་བཙན་འཐབ་རྩོད་ཀྱི་གསང་བའི་སྒྲིག་འཛུགས་གཉིས་ཀྱི་སྒྲིག་གཞིའང་ཡོད།
འོན་ཀྱང༌། ཡིག་ཆ་དེ་གཉིས་རྒྱ་ཡིག་གི་འགྱུར་ཁོ་ནའི་ཐོག་ཏུ་མ་གཏོགས་མེད་པར་བརྟེན་ལྐོག་
གྱུར་གྱི་ཚོགས་པ་དེ་ཚོའི་ངོ་བོ་ངོ་མ་ངེས་པ་རྙེད་པའི་སྒོ་ནས་ངོས་འཛིན་བྱེད་དཀའ་བ་རེད།
“བོད་རང་བཙན་ལྷན་ཚོགས་ཀྱི་གཞི་རྩའི་ཁྲིམས་སྒྲིག”གི་ད་ཡོད་རྒྱ་ཡིག་གི་འགྱུར་ལ་བོད་
པའི་སྲོལ་རྒྱུན་དང་ཆོས་ལུགས་ཀྱི་ཤན་ཆེན་པོ་ཡོད་པར་བལྟས་ན་ཚོགས་པ་དེའི་ཚོགས་མི་མང་
ཆེ་བ་ཕལ་ཆེར་རྙིང་ཞེན་ཆེ་བའི་ཁམས་པ་དང་གྲྭ་རིགས་ཡིན་པར་སྣང༌། ཚོགས་པ་དེའི་ཁྲིམས་
སྒྲིག་ནང་སྲོལ་རྒྱུན་དུ་བོད་ལྗོངས་ཚོགས་འདུའི་འགོ་ཁྲིད་གཙོ་བོ་བྱེད་མཁན་བོད་པའི་སྐུ་དྲག་
ཚོར“ངོ་ཚ་དང་ཡ་ང་སྙིང་རྗེ་མེད་ཅིང༌། གདུག་རྩུབ་ཆེ་བའི་རྒྱ་མི”དང་མཉམ་ལས་བྱས་པར་སྐྱོན་
བརྗོད་ཤུགས་ཆེན་པོ་བྱས་ཡོད་པར་བརྟེན་ཚོགས་པ་དེ་བོད་ཀྱི་རྒྱལ་ཡོངས་ཚོགས་འདུ་ལས་
ཡོངས་སུ་ཐ་དད་ཡིན་པ་ཧ་ལམ་ངེས་པ་ལྟ་བུ་རེད། རྒྱ་ནག་གཞུང་གིས་ཡིག་ཆ་དེའི་ཟུར་འཛར་
དུ་བཀོད་པའི་ཡིག་ཆུང་ལྟར་ན། རང་བཙན་ལྷན་ཚོགས་དེའི་ཚོགས་མི་ཚོ་བོད་གཞུང་གི་འབྲིང་
རིམ་དང་དམའ་རིམ་གཞུང་ཞབས་དང༌། ལྷ་སའི་གཞི་རིམ་མང་ཚོགས་རེད། ཕྱི་ལོ་༡༩༥༩ ལོའི
ཟླ་བ་གསུམ་པའི་ཟླ་མགོར་མི་དེ་ཚོ་ལུགས་མཐུན་གྱི་ཚོགས་འདུའི་ནང་དངོས་སུ་ཞུགས་ཐུབ་པ་
བྱུང་ཡོད་པའི་དབང་དུ་བཏང་ཡང༌། (དེར་བརྟེན། ཚོགས་འདུ་རྒྱས་པ་ཞེས་པའི་མིང་དེ་ལྟར་ཐོབ་
པ་རེད།) ཁོ་ཚོས་རྒྱ་མི་དང་འབྲེལ་བ་བྱེད་དུས་དོགས་ཟོན་ཆེར་སྐྱེད་དགོས་པའི་ཚོགས་འདུ་ཧྲིལ་
པོའི་བསམ་ཚུལ་རྩིས་མེད་དུ་གཏོང་ཐུབ་མེད། དེར་མ་ཟད་རང་བཙན་ལྷན་ཚོགས་དེ་ཕྱི་ལོ་༡༩༥༨
ལོར་གསར་འཛུགས་བྱས་ཡོད་པས་ལོ་དུས་དེ་ལྟར་ན་ཚོགས་པ་དེ་དང་ལུགས་མཐུན་གྱི་བོད་
ལྗོངས་ཚོགས་འདུ་རྒྱས་པ་ངོ་བོ་དབྱེར་མེད་རེད་ཅེས་ཤོད་ཐུབ་ཐབས་མེད།
“བོད་རང་བཙན་ལྷན་ཚོགས་ཀྱི་གཞི་རྩའི་ཁྲིམས་སྒྲིག”ལྟར་ན། ཚོགས་མི་ཚོས“རྒྱ་མི་དམར་
པོར་ངོ་རྒོལ་བྱེད་མཁན་ཕྱི་རྒྱལ་ཁག་ནས་རོགས་སྐྱོར་འཐོབ་ཐབས་བྱེད”དགོས་ཀྱི་ཡོད། བརྗོད་
བབས་འདི་དང་ཀ་ལོན་སྦུག་ཏུ་རྟེན་གཞི་བྱས་པའི་བོད་པའི་སྤྱི་ཚོགས་བདེ་དོན་ཚོགས་པའི་སྲིད་
བྱུས་མཐུན་གྱི་ཡོད་པས་ཚོགས་པ་དེ་དང་ཀ་ལོན་སྦུག་གི་ཚོགས་པ་དེའི་དབར་འབྲེལ་བ་ཡོད་པ་
སྟོན་གྱི་ཡོད་པ་དང༌། ཕྱི་ཟླ་༣ ཚེས་༡༦ དང་ཚེས་༡༧ ཉིན་རྩིས་དཔོན་ཟུར་པ་ཞྭ་སྒབ་པ་དབང་
ཕྱུག་བདེ་ལྡན་ལ་བསྐུར་བའི་ལྐོག་གྱུར་གྱི་ཏར་འཕྲིན་དེ་གཉིས་ཀའམ། ཡང་ན་གཅིག་ཁྲིམས་སྒྲིག་
དེ་འབྲི་མཁན་ཚོས་བསྐུར་ཡོད་སྲིད། (སྤྱིར་རྒྱ་ཡིག་གི་འགྱུར་དེ་ཅུང་གདེང་འཁེལ་བ་མེད་ཀྱང)
ཚོགས་པ་དེའི་མིང་དང་ཏར་འཕྲིན་དང་པོ་གཏོང་མཁན་གྱི་ཚོགས་པའི་མིང་ཧ་ཅང་འདྲ་པོ་ཡོད་པ་
དེས་གསང་བའི་ཚོགས་པ་དེ་དང་ཏར་འཕྲིན་དེ་གཉིས་དབར་འབྲེལ་བ་ཡོད་སྲིད་པའི་དོགས་པ་
སྔར་ལས་ཇེ་ཆེར་བཏང་ཡོད།
“བོད་ཀྱི་བཙན་རྒོལ་ཚོགས་པའི་སྤྱི་མོས་སྒྲིག་ཡིག”ནང་ཚོགས་པ་དེ་ག་དུས་གསར་
འཛུགས་བྱུང་བའི་ཚེས་ཆ་གསལ་མེད་ལ། ཕྱི་རྒྱལ་གྱི་རྒྱབ་སྐྱོར་འཚོལ་དགོས་པའི་སྐོར་ཡང་
གསལ་མེད། “བོད་རང་བཙན་ལྷན་ཚོགས་ཀྱི་གཞི་རྩའི་ཁྲིམས་སྒྲིག”དང་མི་འདྲ་བར་སྤྱི་མོས་སྒྲིག་
ཡིག་དེ“ཚོགས་མིའི་ཆ་རྐྱེན”དང༌། “ཚོགས་མིའི་འགན་འཁྲི།” “ཚོགས་མིའི་ཐོབ་ཐང”བཅས་ཚན་
པ་གསུམ་དུ་བགོས་ཏེ་ཚིག་ཉུང་ལ། ཁ་གསལ་གོ་བདེར་བྲིས་ཡོད། དེའི་ནང“གསར་བརྗེ”དང་།
“ཕོ་མོ་འདྲ་མཉམ།” “མང་ཚོགས་གཅིག་སྒྲིལ་བཟོ་བ”སོགས་ཐ་སྙད་བེད་སྤྱོད་བཏང་ཡོད་པ་ལས་
ཚོགས་པ་དེའི་གོ་སྒྲིག་བྱེད་མི་ཚོར་རྒྱ་མི་དམར་པོའི་སློབ་སྦྱོང་ཐོབ་ཡོད་པའི་རྟགས་མཚན་མངོན།
སྒྲིག་ཡིག་དེས་བོད་རང་བཙན་གྱི་ལྟ་བར་རྒྱབ་སྐྱོར་བྱས་པ་དང་དུས་མཚུངས་སུ་བོད་ཀྱི“ལམ་
ལུགས་རྙིང་པར”ཁས་ལེན་མ་བྱས་པ་དང༌། “དུས་དང་མཐུན་པའི་བོད་པ་དང་ཕྱི་རྒྱལ་གྱི་རིག་
གཞུང་དང་ཆབ་སྲིད་ལ་སློབ་སྦྱོང་བྱེད་དགོས་པའི”བསམ་ཚུལ་སྐུལ་སྤེལ་བྱས་ཡོད།
ད་ཡོད་ལོ་རྒྱུས་ཡིག་ཆ་ཉུང་སྐྱོན་ལ་བརྟེན་གསང་བའི་སྒྲིག་འཛུགས་དེ་ཚོ་ངེས་པ་རྙེད་པའི་
སྒོ་ནས་ངོ་ཐག་ཆོད་དཀའ་བས་མ་ཚད། ད་དུང་ཕྱི་ལོ་༡༩༥༩ ལོའི་ཟླ་བ་གསུམ་པའི་ནང་བྱུང་
བའི་དོན་རྐྱེན་དེ་ཚོའི་ནང་གསང་བའི་སྒྲིག་འཛུགས་དེ་ཚོས་ཆ་ཤས་གང་བླངས་ཡོད་པ་མཐའ་
གཅིག་ཏུ་ཤོད་དཀའ། རྒྱ་ནག་གཞུང་དང་བོད་པའི་ཡིག་ཆ་རིགས་གཉིས་ཀའི་ནང་ལྷ་སའི་ཟིང་
འཁྲུག་འགོ་ཚུགས་རྗེས་བོད་པ་ནང་ཁུལ་གྱི་འགལ་ཟླ་མངོན་གསལ་ཇེ་ཆེར་གྱུར་པ་དང༌། ཁོ་ཚོས་
རྒྱ་མི་དམར་པོ་དང་རྒྱ་མིའི་ལས་འཆར་ལ་བསམ་ཚུལ་འདྲ་མིན་སྣ་ཚོགས་བཟུང་ཡོད་པ་མངོན་
གསལ་དོད་པོ་ཆགས་པ་རེད། གསང་བའི་སྒྲིག་འཛུགས་མང་པོས་རང་རང་གི་བསྒྲགས་གཏམ་
དང༌། འགྲེམས་ཡིག །དམིགས་ཡུལ་སོགས་ཧུར་བརྩོན་ཆེན་པོས་མང་ཚོགས་ཁྲོད་འགྲེམས་སྤེལ་
བྱས་པས་སྐབས་དེར་ལྷ་སའི་ནང་རྙོག་ཟིང་དེ་བས་ཆེ་རུ་བཏང་བ་རེད། ཕན་ཚུན་འགྲན་རྩོད་བྱེད་
མཁན་སྟོབས ཤུགས་དེ་ཚོ་ཐོན་རྗེས་ཏཱ་ལའི་བླ་མ་དང་ཁོང་གི་སྲིད་གཞུང་གིས་ལྷ་སའི་གནས་
སྟངས་ལ་ཚོད་འཛིན་མི་ཐུབ་པ་ཆགས་པ་རེད།
ཚོགས་པ་ཆུང་ཆུང་དེ་ཚོའི་སྐོར་ལ་དུས་ནམ་ཡང་ཁ་གསལ་མེད་པའི་ལྐོག་གྱུར་གྱི་གནས་
ཚུལ་མང་པོ་འཐོན་ངེས་ཀྱང༌། དོན་དངོས་མི་ཉུང་བ་ཞིག་མངོན་གསལ་དོད་པོ་རེད། དེའང་ཕྱི་
ལོ་༡༩༥༩ ལོའི་ཟླ་བ་གསུམ་པའི་དོན་རྐྱེན་དེ་ཚོ་“ཏཱ་ལའི་རུ་ཚོགས”ཀྱིས་བསམ་བློ་ཞིབ་ཚགས་
བཏང་སྟེ་སྒང་ནས་མར་ཇུས་འགོད་བྱས་པ་ཤ་སྟག་རེད་ཅེས་པའི་རྒྱ་ནག་གཞུང་གི་སྐྱོན་འཛུགས་
དེ་ཞྭ་དཔེ་ལྷམ་འགེབས་བྱས་པ་ཞིག་རེད། དེར་མ་ཟད། བོད་པའི་ཚོགས་པ་དེ་ཚོར་རྒྱ་ནག་གཞུང་
གིས་ཨུ་ཚུགས་བརྒྱབ་སྟེ་རང་དགར་མིང་གང་བྱུང་བཏགས་རུང་མ་བཏགས་རུང་གང་ལྟར་ཚོགས་
མིའི་ཁྱབ་ཁོངས་རྒྱ་ཆེ་ལ། སྟངས་འཛིན་ཁ་ལོ་སྒྱུར་དཀའ་བའི་ཞོལ་པར་ཁང་གི་ཚོགས་འདུ་དེ་
བོད་རྒྱལ་ཡོངས་ཚོགས་འདུའི་ཛ་དྲག་ཚོགས་འདུ་ཞིག་ལ་ངོས་འཛིན་བྱས་ན་ཅུང་འཚམ་པོ་ཡོད་
ཅིང༌། ཚོགས་འདུ་དེས་དངོས་སུ་བོད་རང་བཙན་ལ་རྒྱབ་སྐྱོར་བྱས་མེད་པའམ། ཡང་ན་དེའི་མིང་
གི་ཆ་ཤས་སུ་རང་བཙན་གྱི་གོ་བ་ལྡན་པའི་ཚིག་འབྲུ་བཞག་མེད། དོན་དངོས་ཐོག་ཏཱ་ལའི་བླ་མས་
བྲོས་བྱོལ་དུ་ཕེབས་རྗེས་ཤུལ་དུ་དེ་འདྲའི་ཚོགས་པ་ཞིག་རྒྱལ་ཁབ་ལ་དབང་སྒྱུར་བྱེད་མཁན་དུ་
བཞག་ཡོད་པ་ལས་བོད་རང་བཙན་མི་དམངས་ཚོགས་འདུ་རྒྱལ་ཁབ་དབང་སྒྱུར་བྱེད་མཁན་དུ་
བཞག་མེད་པ་གལ་གནད་ཆེན་པོ་རེད།
དེ་ལྟར་ཡང༌། ཕྱི་ཟླ་༣ ཚེས་༡༣ ཉིན་མཚམས་སུའང་ཏཱ་ལའི་བླ་མས་ཚོགས་འདུ་དེ་རྒྱ་མིར་
ཁོང་ཁྲོ་སློང་བའི་རྒྱུ་ལས་ཕན་ཐོགས་མེད་པར་དགོངས་ནས་དེར་མུ་མཐུད་ངོ་རྒོལ་གནང་བ་རེད།
རྒྱ་ནག་གཞུང་གི་གསང་བའི་ཡིག་ཆ་ལྟར་ན། ཏཱ་ལའི་བླ་མར་ཉིན་དེའི་ཚོགས་བཅར་བའི་མིང་
གཞུང་ཞིག་དང༌། ཁོང་གིས་ཁོ་ཚོ་དངོས་སུ་ཚོགས་མིར་བསྐོ་གཞག་ཡོང་བའི་རེ་ཞུ་ཞིག་ཕྱག་
སོན་བྱུང་ཡང་། ཁོང་གིས“ཚོགས་འདུ་དེ་རིགས་ཀྱིས་རྙོག་གྲ་སློང་རྒྱུ་ལས་ཕན་ཐོགས་གང་ཡང་
མེད། ཚོགས་འདུ་དེ་ཚོ་འཚོགས་ཏེ་འཐོབ་རྒྱུ་གང་ཡང་མེད་པ་ཚང་མས་ཤེས་གསལ་རེད། དེར་
བརྟེན། ངོས་ཀྱིས་ཚོགས་འདུ་དེ་འདྲ་འཚོག་མི་ཆོག་ཅེས་ཁ་གསལ་པོར་བཤད་ཟིན་པས་ངོས་
ཀྱིས་ཁོ་ཚོའི་སྐུ་ཚབ་བསྐོ་འཛུགས་བྱེད་ཀྱི་མིན”ཞེས་གསུངས་ཏེ་ཞལ་བཞེས་གནང་མེད།
རྒྱ་ནག་ནང་ད་བར་ཡོངས་གྲགས་ཐོག་འགྲེམས་བསྒྲགས་བྱས་མེད་པའི་ཕྱི་ཟླ་༣ ཚེས་༡༣
ཉིན་གྱི་བསྒྲགས་གཏམ་དེས་ཏཱ་ལའི་བླ་མས་རྒྱུན་མི་ཆད་པར་ལྷ་སའི་ཟིང་འཁྲུག་བཀག་འགོག་
གནང་ཐབས་གནང་ཡོད་པར་ཁུངས་སྐྱེལ་བྱེད་ཀྱི་ཡོད་པ་དང༌།རྒྱ་ནག་གཞུང་གིས་ཁོང་ནི་ཟིང་
འཁྲུག་སློང་མཁན་གཏེ་དཔོན་ཡིན་པའི་དྲིལ་བསྒྲགས་བྱས་པར་གཞི་རྩ་གང་ཡང་མེད་པ་སྟོན་གྱི་
ཡོད། དེ་ལྟར་ཡང༌། ཉིན་གཅིག་གོང་ལ་མའོ་ཙེ་ཏུང་གིས་དོན་རྐྱེན་དེ་ཚོའི་ཐོག་ལ་ཁོ་རང་གི་འདོད་
ཚུལ་ཁག་གཅིག་ཁྱབ་བསྒྲགས་བྱས་ཡོད་དེ། ཁོང་གིས“གནས་ཚུལ་གོང་འཕེལ་རིམ་པས་འགྲོ་
དུས་ང་ཚོས་བོད་ཀྱི་གནད་དོན་མགྱོགས་མྱུར་ཐག་གཅོད་བྱེད་དགོས་པ་ཆགས་ཀྱི་རེད། (འོན་
ཀྱང་དེ་ནི་བྱ་བ་བཟང་པོ་ཞིག་རེད)”ཅེས་བཤད་ཡོད། དོན་དངོས་ཐོག་ཆེས་སྔ་བ་ཕྱི་ལོ་༡༩༥༨
ལོར་མའོ་ཙེ་ཏུང་གིས་བོད་ནང་དམག་རྒྱག་རྩིས་ཡོད་པའི་བསྒྲགས་གཏམ་སྤེལ་འགོ་འཛུགས་
དུས་ནས་བོད་ཀྱི་ལས་དབང་ཧ་ལམ་ཐག་ཆོད་ཡོད་པ་དང༌། བསམ་ཚུལ་དེར་ཁོང་གིས་ཕྱི་ལོ་
༡༩༥༩ ལོའི་ཟླ་བ་དང་པོའི་ནང་ཕྱོགས་ཡོངས་ནས་འགྲེལ་བཤད་རྒྱས་པར་བརྒྱབ་ཡོད།“ དེར་
བརྟེན། ཕྱི་ཟླ་༣ ཚེས་༡༣ ཉིན་ཏཱ་ལའི་བླ་མས་རྒྱ་མིའི་ཁོང་ཁྲོ་འཇགས་ཐབས་ཀྱི་འབད་བརྩོན་
གནང་བ་དེས་ལྷ་སའི་དམག་འཁྲུག་སྔོན་འགོག་ལ་ནུས་པ་ཐོན་ཡོད་མེད་ཐེ་ཚོམ་རེད།
ཕྱི་ཟླ་༣ ཚེས་༡༤ ཉིན་བོད་ཀྱི་བུད་མེད་སྟོང་ཕྲག་མང་པོ་ཕོ་བྲང་པོ་ཏ་ལའི་མདུན་དུ་
འཛོམས་ཏེ་བོད་ཀྱི་སྐུ་དྲག་གཟིམ་ཤག་ཀུན་བདེ་གླིང་གི་ཕྲུ་གུ་དྲུག་གི་ཨ་མ་གུར་སྟེང་ཀུན་བཟང་
ལགས་ཀྱིས་གོ་སྒྲིག་བྱས་པའི་ཞི་བའི་ངོ་རྒོལ་ཁྲོམ་སྐོར་ལ་ཞུགས། གུར་སྟེང་ཀུན་བཟང་ལགས་
རྗེས་ལ་རྒྱ་མིས་འཛིན་བཟུང་བྱས་པ་དང༌། མེ་མདའ་བརྒྱབ་སྟེ་སྲོག་ཐོག་བཏང་བ་རེད། བོད་
པའི་བུད་མེད་ཚོས་རྒྱ་མིའི་དར་ཆ་མེར་སྲེག་བཏང་བ་དང་། མའོ་ཙེ་ཏུང་དང༌། ཀྲུའུ་དེ། ཀྲའུ་ཨེན་
ལད་བཅས་ཀྱི་འདྲ་པར་དང་། ཁོ་ཚོའི་འདྲ་གསོབ་ལ་མེ་བརྒྱབ་པས་མ་ཚད། ད་དུང་ཁྲོམ་སྐོར་རྒྱག་
བཞིན་སྐད་ཤུགས་ཆེན་པོས་གཤམ་གྱི་འབོད་ཚིག་བསྒྲགས་པ་རེད།
བོད་སྔ་མོ་ནས་རང་བཙན་རྒྱལ་ཁབ་ཅིག་ཡིན།
བོད་ཀྱི་བདག་པོ་བོད་མི་ཡིན།
ཏཱ་ལའི་བླ་མ་སྐུ་ཚེ་ཁྲི་ལོར་བརྟན་པར་ཤོག །
དགའ་ལྡན་ཕོ་བྲང་བསྐལ་བརྒྱར་གནས་པར་ཤོག
བོད་པའི་བུད་མེད་དེ་ཚོས་ད་ནས་བཟུང་ཁོ་རང་ཚོ་རྒྱ་མིའི་དམག་སྤྱི་ཐན་ཀྭན་སན་གྱིས་སྒྲིག་
འཛུགས་བྱས་པའི་བོད་པའི་རྒྱལ་གཅེས་བུད་མེད་མཐུན་འབྲེལ་ལྷན་ཚོགས་ཀྱི་ཚོགས་ཁོངས་
ནས་ཕྱིར་འཐེན་བྱས་པ་ཡིན་ཞེས་གསལ་བསྒྲགས་བྱས་པ་དང༌། བོད་པའི་བུད་མེད་རང་གི་
རང་ཚུགས་ཚོགས་པ་ཞིག་གསར་འཛུགས་བྱས། རྗེས་ལ་བུད་མེད་དེ་ཚོའི་ཁོངས་ནས་ཁ་
ཤས་རྒྱ་གར་དང་བལ་པོའི་དོན་གཅོད་ལས་ཁུངས་སུ་བོད་ལ་རྒྱབ་སྐྱོར་ཡོང་བའི་རེ་སྐུལ་ཞུ་
བར་ཕྱིན་པ་རེད།
ཟང་ཟིང་གི་ཉིན་ཤས་དེ་ཚོའི་རིང་ནོར་བུ་གླིང་ཁའི་ནང་གང་ཟག་གཅིག་རང་ལ་ཛ་དྲག་གི་ཚོར་
སྣང་བྱུང་མེད་ཅིང་། དེ་ནི་རང་ལོ་བཅུ་གཉིས་ལ་སོན་པའི་མངའ་རིས་རིན་པོ་ཆེ་རེད། 
ཟླ་༣ ཚེས་༡༡ ཉིན་རླངས་འཁོར་ཞིག་ནོར་བུ་གླིང་ཁའི་གཞུང་སྒོའི་ཕྱིར་ཐོན་པ་
དང་། སྒོ་ཁར་མི་མང་གི་དང་བླངས་སྐུ་སྲུང་བ་ཚོས་དེ་མ་ཐག་རླངས་འཁོར་གྱི་མཐའ་བསྐོར་ནས་
དེའི་ནང་ལྟ་ཞིབ་བྱས། ཁོ་ཚོས་རླངས་འཁོར་ནང་སྐུ་སྲུང་མདའ་དཔོན་ཕུན་ཚོགས་བཀྲ་ཤིས་དང་
སྐུ་ཟླ་ཚེ་རིང་སྒྲོལ་མ་བཞུགས་ཡོད་པ་མཐོང་མ་ཐག་ལུས་སྒུར་ཙམ་བྱས་ཏེ་ལམ་སེང་བཏང་བ་
དང་། རླངས་འཁོར་ཡབ་གཞིས་ཚང་ལ་ཁ་ཕྱོགས་ནས་མདུན་དུ་བསྐྱོད། སྤྱིར་མིག་སྔའི་འཇིགས་
ཉེན་ཅུང་ཆུང་དུ་སོང་ཡོད་པར་སྣང་ཡང༌། མང་ཚོགས་ཀྱིས་སྔར་བཞིན་ནོར་བུ་གླིང་ཁའི་མཐའ་
བསྐོར་ནས་ཡོད་པ་དང༌། གནས་སྟངས་ལ་འགྱུར་བ་ནམ་འགྲོ་ཆ་མ་མཆིས་པས་ཏཱ་ལའི་བླ་མས་
སྐུ་སྲུང་མདའ་དཔོན་ཕུན་ཚོགས་བཀྲ་ཤིས་དང་གོ་བསྡུར་གནང་སྟེ་རྒྱལ་ཡུམ་ཆེན་མོ་དང་། རྒྱལ་
བའི་རྨོ་མོ་ལགས། གཅུང་པོ་བཅས་རྒྱ་མིས་བཙན་ཉར་མི་བྱེད་པའི་ཆེད་དུ་ནོར་བུ་གླིང་ཁའི་ནང་
བསུས་ཏེ་ས་བཙན་པོ་ཞིག་ཏུ་འཇོག་རྒྱུའི་ཐུགས་ཐག་བཅད་པ་རེད།
ཕུན་ཚོགས་བཀྲ་ཤིས་ཁྱོ་ཤུག་གཉིས་ཡབ་གཞིས་ཚང་དུ་སླེབས་མ་ཐག་དཀའ་ཚེགས་ཆེ་
བའི་གནད་དོན་ཞིག་མིག་མདུན་དུ་ལྷགས། ལུས་ཟུངས་ཞན་པའི་ཏཱ་ལའི་བླ་མའི་རྨོ་མོ་ལགས་
ཀྱིས་ཁོང་ལྟ་བུའི་རྒས་མོ་ཞིག་རྒྱ་མིས་བཙན་ཁྲིད་བྱེད་མི་སྲིད་ཅེས་ཨུ་ཚུགས་བསྐྱོན་ནས་ཡབ་
གཞིས་ཚང་ནས་འཐོན་འདོད་མ་གནང༌། ཚང་མས་ཁོང་གཅིག་པུ་རྒྱབ་ཏུ་སྐྱུར་བློས་མི་བཟོད་ཀྱང་།
ད་ལྟ་ནོར་གླིང་ཕོ་བྲང་ཕྱི་ནང་གང་སར་མེ་མདའ་ཐོགས་པའི་དམག་མི་དང་དང་བླངས་ལྟ་སྲུང་བས་
ཁེངས་ཏེ་ཟང་ཟིང་གི་ལྟེ་བར་གྱུར་ཡོད་པས་སྐུ་ན་བགྲེས་པའི་རྨོ་མོ་ལགས་ཀྱི་བཞུགས་གནས་སུ་
འཚམ་པོ་མེད། མཐའ་མཇུག་ཁོ་ཚོས་གྲོས་བསྡུར་གང་ཙམ་བྱས་རྗེས་རྨོ་མོ་ལགས་ཡབ་གཞིས་
ཚང་དུ་འཇོག་རྒྱུ་དང༌། ཁོང་ལ་ལྟ་རྟོག་བྱེད་མཁན་དུ་ཁོང་གི་བུ་མོ་གཞན་ཞིག་བཀོད་སྒྲིག་བྱས།
དེ་རྗེས་མངའ་རིས་རིན་པོ་ཆེ་དང་རྒྱལ་ཡུམ་ཆེན་མོ་རླངས་འཁོར་ནས་བཞུགས་ཏེ་ཡབ་གཞིས་
ཚང་ནས་ཐོན་པ་དང་། དེ་དུས་མངའ་རིས་རིན་པོ་ཆེའི་དགོངས་པའི་ནང་འཁོར་མེད་ངེས་ཡིན་ཡང་
དེ་ནི་ཁོང་གིས་རྨོ་མོ་ལགས་ཀྱི་ཞལ་མཇལ་ཞུས་པ་ཆེས་མཐའ་མ་དེ་རེད། རྨོ་མོ་ལགས་ཁོང་ཕྱི་
ལོ་༡༩༦༡ ལོར་ལྷ་སར་དགོངས་པ་རྫོགས།
ནོར་གླིང་ཕོ་བྲང་ནང་མི་རྒན་པ་ཚང་མ་ཛ་དྲག་གི་ལས་དོན་ཐོག་མགོ་འཁོར་ཏེ་སུས་ཀྱང་མངའ་
རིས་རིན་པོ་ཆེར་དོ་སྣང་དང་དོ་དམ་བྱེད་མཁན་མ་བྱུང་སྟབས་ཁོང་ལ་ཕོ་བྲང་ནང་གང་སར་རང་
དགར་འཁྱམ་མྱུལ་བྱེད་པའི་གོ་སྐབས་ཐོབ་པ་རེད། ནོར་གླིང་ཕོ་བྲང་གི་ཕྱི་ནང་གང་སར་འུར་སྒྲས་
ཁེངས་པའི་རྣམ་པ་སྐུ་ན་གཞོན་པའི་མངའ་རིས་རིན་པོ་ཆེར་འཁྲུག་ཆ་དོད་པོར་སྣང་ཡང་། གནས་
ཚུལ་དེ་ཚོ་ཇི་ཙམ་གལ་ཆེན་པོ་ཡིན་པ་ཁོང་གིས་ག་ལ་ཤེས། ཉིན་དེ་ཚོ་མངའ་རིས་རིན་པོ་ཆེར་
རྒྱུན་གཏན་འབྲས་སྤུངས་དགོན་པའི་ནང་རྒྱུན་མི་ཆད་པར་དཔེ་ཆ་བློར་འཛིན་བྱས་ནས་སྡོད་པ་
ལས་སྐྱིད་སྣང་ཧ་ཅང་གིས་ཆེ་བ་བྱུང་བ་དང༌། ཁོང་གིས་སྤྲོ་སྣང་ཆེན་པོས་གྲྭ་ཆས་ཕུད་དེ་སྐྱ་ཆས་
བཞེས་པ་མ་ཟད། ད་དུང་སྔོན་མ་ནས་མེ་མདར་མཉེས་པོ་ཡོད་པ་བཞིན་ཁོང་གིས་མེ་མདའ་ཐུང་
མདའ་གཅིག་དང་མདེའུ་སྒམ་ཆུང་གང་ཐབས་ཤེས་བཏང་བ་རེད།
སྲུང་དམག་གིས་ཕོ་བྲང་གི་ཕྱིར་མ་བཏང་བར་བརྟེན་མངའ་རིས་རིན་པོ་ཆེས་ལྕགས་རིའི་
སྒང་ནས་ཕྱི་རོལ་གྱི་གནས་ཚུལ་ལ་རྒྱང་ལྟ་བྱེད་རྒྱུ་ལས་ཐབས་ཟད། ལྕགས་རིའི་ཕྱི་རོལ་གང་སར་
གུར་དང་མི་འདྲ་མིན་སྣ་ཚོགས་ཀྱིས་ཁེངས་ཡོད་དེ། གཟུགས་སྟོབས་ཆེ་བའི་ཁམས་པ་དང༌། ཉི་
ཟེར་དང་ལྷག་རླུང་གིས་ངོ་གདོང་དམར་སྨུག་ཏུ་གྱུར་བའི་འབྲོག་པ། ལྷ་སའི་ཚོང་བདག །ད་དུང་
ཡུལ་ཕྱོགས་གང་ནས་ཡོང་མིན་མི་ཤེས་པའི་མི་མང་པོ་ཕར་འགྲོ་ཚུར་འོང་བྱེད་བཞིན་ཡོད། ཁོ་
ཚོའི་ཁྲོད་ནས་ཁ་ཤས་ཀྱིས་དཔུང་པའི་ཐོག་ཏུ་མེ་མདའ་རིང་མདའ་ཁྱེར་ཡོད་པ་དང༌། ཁ་ཤས་
ཀྱིས་སྐེད་པར་དཔའ་དམ་བཏགས་ཡོད་ཀྱང་། མང་ཆེ་བར་མཚོན་ཆ་གང་ཡང་མེད། འོན་ཀྱང་།ཁོ་
ཚོ་ཚང་མའི་ལུས་ཀྱི་རྣམ་འགྱུར་ལས་སུ་དང་གང་ལའང་འཇིགས་སྣང་མེད་པའི་ཉམས་སྣང་ཞིག་
མངོན་བཞིན་ཡོད། ཁོ་ཚོ་ནི་ཏཱ་ལའི་བླ་མར་སྲུང་སྐྱོབ་བྱེད་མཁན་རེད།
གནམ་གཤིས་གྲང་ངར་ཆེ་བས་དང་བླངས་སྐུ་སྲུང་བ་ཚོས་མེ་ཕུང་རྡོག་པོ་མང་པོ་སྤར་ནས་
དེའི་མཐའ་སྐོར་དུ་མེ་སྲོ་བཞིན་ཡོད་པ་དང༌། ཁོ་ཚོ་ཁ་ཤས་ཀྱིས་གྲམ་ཁ་ནས་རྡོ་བླངས་རྗེས་རྡོ་
ཐབ་བསྒྲིགས་ཏེ་ཇ་སྐོལ་བཞིན་ཡོད། མགོ་ལ་པགས་ཞྭ་གྱོན། རྐང་པར་ཀོ་ལྷམ་ཡུ་རིང་གྱོན་པའི་
སྐྱེས་པ་ཁག་གཅིག་གིས་རྟ་སྒ་ལ་བརྒྱབ་བསྙེས་ཏེ་སར་བསྡད་ཡོད་པ་དང༌། ཁ་ཤས་ཀྱིས་སྣ་ཐག་
འཐེན། ཁ་ཤས་ཀྱིས་ཇ་འཐུང་བཞིན་ཕན་ཚུན་སྐད་ཤུགས་ཆེན་པོས་གཏམ་གླེང་བྱེད་བཞིན་ཡོད།
དེ་ཉིན་དགོང་དྲོ་གློ་བུར་དུ་རླངས་འཁོར་གྱི་ལྡིར་སྒྲ་གྲགས་པས་ནོར་གླིང་ཕྱི་རོལ་གྱི་རྣམ་པ་
ཟང་ཟིང་དུ་གྱུར་པ་དང༌། སྐུ་སྲུང་བ་ཚོས་བྲེལ་འཚུབ་ངང་མེ་མདའི་ནང་མདེའུ་བླུགས་ཏེ་ཕོ་བྲང་
གི་གཞུང་སྒོའི་མདུན་དུ་ངར་ངར་རྒོད་རྒོད་ངང་རྒྱུག་ཡོང་སྐབས་ལྕགས་དང་ལྕགས་ཐུག་པའི་སྒྲ་
གང་སར་གྲགས། མངའ་རིས་རིན་པོ་ཆེས་ཀྱང་མེ་མདའ་ཐུང་མདའ་དེ་ཁུར་ཏེ་ཕྱིར་ལྟད་མོ་ལྟ་
བར་སོང་།
ནག་ཁུང་ཁྲོད་མངའ་རིས་རིན་པོ་ཆེས་མི་སྟོང་ཕྲག་མང་པོས་དམག་གྲ་བསྒྲིགས་ནས་ཁུ་སིམ་
མེར་ཕ་རོལ་པོའི་འགུལ་སྐྱོད་ལ་བྱ་ར་བྱེད་བཞིན་ཡོད་པ་མཐོང༌། ཁོ་ཚོ་ཁ་ཤས་ཀྱིས་མེ་མདའ་
བཟུང༌། ཁ་ཤས་ཀྱིས་གྲི་བཟུང་། མེ་མདའ་དང་གྲི་གཉིས་ཀ་མེད་མཁན་ཚོས་ལག་པའི་ནང་རྡོ་
བཟུང་སྟེ་དུས་ངེས་མེད་ལ་དྲག་འཛིང་བྱེད་ཆོག་ཆོག་ཏུ་བསྡད་ཡོད། རླངས་འཁོར་ཇེ་ཉེར་སླེབས་
ནས་ལྡིར་སྒྲ་ཇེ་ཆེར་སོང་བ་དང༌། ཁུ་སིམ་མེར་འཇབ་སྒུག་རྒྱག་བཞིན་པའི་དང་བླངས་སྐུ་སྲུང་
བ་ཚོའི་སྙིང་གི་འཕར་ལྡིང་ཇེ་མགྱོགས་སུ་སོང་། རྒྱ་དམག་གི་རླངས་འཁོར་རུ་ཁག་ཞིག་ནོར་བུ་
གླིང་ཁའི་བྱང་ངོས་ཀྱི་གཞུང་ལམ་ཐོག་ནས་ལྡིར་སྒྲ་དང་བཅས་མདུན་དུ་བསྐྱོད། རླངས་འཁོར་གྱི་
འཁོར་སྒྲོམ་ཐོག་ཏུ་རས་མཐུག་པོ་ཞིག་གཡོགས་ཡོད་པར་བརྟེན་རླངས་འཁོར་ནང་ཅ་དངོས་གང་
བླུགས་ཡོད་པ་མཐོང་ཐབས་མེད། ལོ་མང་པོའི་རྗེས་ལ་མངའ་རིས་རིན་པོ་ཆེས་དགོང་མོ་དེར་རྒྱ་
མིའི་སྐྱེལ་འདྲེན་མདའ་ཤོག་ཨང་༡༦ གིས་རྒྱ་དམག་མེ་སྒྱོགས་མདའ་ཤོག་༣༠༨ ལ་སྒྱོགས་
མདེལ་སྐྱེལ་བར་སོང་ཡོད་པ་ཤེས། དེ་ལྟར་ཡང༌། དགོང་མོ་དེར་བོད་པ་ཚང་མས་རྒྱ་དམག་ནོར་
བུ་གླིང་ཁར་དམག་རྒྱག་པར་ཡོང་བ་རེད་སྙམ་པ་རེད།
རྒྱ་དམག་གི་རླངས་འཁོར་རུ་ཁག་ནོར་གླིང་ཁུལ་ནས་མཐོང་ཡུལ་དུ་མེད་པར་གྱུར་རྗེས་
མང་ཚོགས་ཀྱིས་སེམས་ཁམས་ལྷོད་ལ་བབ་ཙམ་བྱུང་ཡང༌། ཚང་མའི་སེམས་ནང་དགོང་མོ་དེའི་
གནས་ཚུལ་ནི་བོད་མི་མང་ལ་ཕྲད་པའི་མིག་སྔའི་འཇིགས་ཉེན་གྱི་དྲན་སྐུལ་བཙན་པོ་ཞིག་ཡིན་
པའི་ཚོར་སྣང་བྱུང་། མི་མང་གི་སྐུ་ཚབ་ཀྱིས་མང་ཚོགས་ཀྱི་ལག་ཏུ་མེ་མདའ་ཉུང་ཤས་ཤིག་ལས་
མེད་ཅིང་། དེ་ཚོའང་རྙིང་པ་ཡིན་པ་དང་མདེའུ་མང་པོ་མེད་པས་བོད་གཞུང་གིས་ཁོ་ཚོར་མེ་མདའ་
དང་མདེའུ་སྤྲོད་དགོས་པའི་རེ་བ་བཏོན་པས་ནོར་གླིང་སྲུང་སྐྱོབ་ཚོགས་ཆུང་གི་ཁོངས་མི་ཡིན་
པའི་ངག་དབང་རྒྱལ་མཚན་གྱིས་མི་ཁ་ཤས་ཁྲིད་དེ་ཞོལ་གྲོང་ནུབ་ངོས་ཀྱི་མཚོན་ཆའི་མཛོད་ཁང་
དུ་མདེའུ་ལེན་པར་སོང་སྟེ་ཕྱིར་ནོར་བུ་གླིང་ཁར་སླེབས། འོན་ཀྱང༌། ཕྱི་ཉིན་ཁོ་ཚོས་མདེའུ་དེ་ཚོ་
མེ་མདའ་སྦག་སྦག་ཡང་གྲས་ཀྱི་མདེའུ་ཡིན་པ་དང༌། ཁོ་ཚོར་ཡོད་པའི་དབྱིན་ཇིའི་མེ་མདའ་རིང་
མདར་བེད་སྤྱོད་མེད་པ་ཤེས་པས་ཁོ་ཚོས་མདེའུ་དེ་ཚོ་ཕྱིར་མཛོད་ཁང་ནང་སྐྱེལ་བར་འགྲོ་སྐབས་
དེར་བེད་སྤྱོད་རྩ་བ་ནས་བཏང་མེད་པ་དང་གཡའ་བཙའ་འགོག་ཆེད་ཀྱི་ཚིལ་ཤུན་མཐུག་པོ་རང་
སོར་ཡོད་པའི་མེ་མདའ་སྦག་སྦག་ཡང་གྲས་གསར་པ་ཁ་ཤས་རྙེད། བོད་དམག་ཁ་ཤས་ཀྱིས་ཁོ་
ཚོར་མེ་མདའ་དེ་ཚོ་ཁྲོ་ཁོག་ཆེན་པོ་ཞིག་ནང་ཆུ་བསྐོལ་ཏེ་བཙོ་དགོས་པ་དང༌། ཆུ་འཁོལ་མའི་ནང་
བཙའ་འགོག་ཚིལ་ཤུན་བཞུར་རྗེས་མེ་མདར་རས་ཕྱིས་གཙང་མ་བརྒྱབ་ན་བེད་སྤྱོད་གཏོང་ཆོག་
ཆོག་ཡོང་རྒྱུ་རེད་ཅེས་སློབ་སྟོན་བྱས་པ་རེད།
ཕྱི་ཟླ་༣ ཚེས་༡༣ ཉིན་མི་མང་གི་སྐུ་ཚབ་ཚོས་རྒྱ་དམག་གི་ཚུར་རྒོལ་སྔོན་འགོག་ཆེད་རྒྱ་
མིའི་ཁ་པར་སྐུད་པ་བཅད་པ་དང་། ནོར་བུ་གླིང་ཁའི་བྱང་ངོས་ཀྱི་གཞུང་ལམ་ཐོག་འཛིང་རགས་
བརྒྱབ་པ་རེད།
བོད་ཟླ་གཉིས་པའི་ཚེས་ལྔ་དང་ཕྱི་ཟླ་༣ ཚེས་༡༤ ཉིན་གྱི་ཞོགས་པ་ལྷ་སའི་གནས་སྟངས་ཅུང་
ཞི་འཇམ་དུ་སོང༌། བཀའ་ཤག་གིས་ཚོང་ཁང་གི་བདག་པོ་ཚོས་ཚོང་ཁང་སྒོ་འབྱེད་དགོས་པ་དང༌།
གྲོང་མི་ཚོས་ལུས་ལ་མཚོན་ཆ་འཁྱེར་མི་ཆོག་པ། ཆང་རག་འཐུང་མི་ཆོག་པ། རྒྱ་མི་དང་ཁ་རྩོད་
རྒྱག་མི་ཆོག་པ་སོགས་བཀོད་ཁྱབ་བཏང་བ་རེད། དུས་མཚུངས་སུ་ཕྱི་ཟླ་༣ ཚེས་༡༢ ཉིན་
བསྐོ་གཞག་བྱས་པའི་ནོར་གླིང་སྲུང་སྐྱོབ་ཚོགས་ཆུང(འགོ་ཁྲིད་ཚོགས་ཆུང)གི་ཚོགས་མི་ཚོ་ནོར་
གླིང་ཕོ་བྲང་དུ་ལས་འཁུར་ཞུ་བར་སླེབས་ཀྱང༌། བོད་གཞུང་གི་དཔོན་རིགས་དང་། མི་མང་གི
ཚབ་ཚང་མ་ཞོལ་པར་ཁང་དུ་ཚོགས་འདུ་འཚོག་པར་ཕྱིན་ཏེ་ནོར་གླིང་ཕོ་བྲང་དུ་སྲུང་སྐྱོབ་ཚོགས་
ཆུང་གི་ཚོགས་མི་གསར་པ་ཚོར་ལས་འགན་ངོ་སྤྲོད་བྱེད་མཁན་དུ་འབྲེལ་མཐུད་ཚོགས་ཆུང་གི་
ཚོགས་མི་ཡིན་པའི་ཞྭ་སྒབ་པ་བློ་གསལ་དོན་གྲུབ་གཅིག་པུ་མ་གཏོགས་མེད། གསར་བསྐོས་
སྲུང་སྐྱོབ་ཚོགས་ཆུང་གི་ཚོགས་མི་ཡིན་པའི་ལྷ་ཀླུས་དེ་སྔ་བོད་དམག་གི་རུ་དཔོན་གནང་མྱོང་བ་
དང༌། མང་ཉུང་ལ་མ་བལྟོས་པར་དམག་མིར་འགོ་འཁྲིད་མྱོང་ཡོད་པས་ཁོང་གིས་འཕྲལ་མ་ཉིད་
དུ་ནོར་གླིང་ཕོ་བྲང་གི་གནས་སྟངས་ཧ་ཅང་ཟང་ཟིང་ཡིན་པ་མཐོང་བ་རེད། མི་ཧ་ཅང་མང་པོ་ཕར་
འགྲོ་ཚུར་འོང་གིས་ལས་དོན་སྣ་མང་གི་མཛུབ་སྟོན་ཞུ་བར་ཡོང་གི་ཡོད་ཀྱང་། མི་དེ་ཚོ་སུ་ཡིན་
པ་དང་སྡེ་ཚན་གང་གི་ཁོངས་གཏོགས་ཡིན་པ་སུས་ཀྱང་ཤེས་ཀྱི་མེད། ད་དུང་ཁམས་པའི་དང་
བླངས་སྲུང་སྐྱོབ་རུ་ཁག་ནང་མི་ག་ཚོད་ཡོད་པ་དང་། ཁོ་ཚོ་སུས་སྒྲིག་འཛུགས་བྱེད་ཀྱི་ཡོད་པ་
ཤེས་མཁན་སུའང་མེད། དེ་འཕྲལ་ལྷ་ཀླུས་གཤམ་འོག་ལས་བྱེད་ཅིག་ཁམས་པའི་དང་བླངས་སྲུང་
སྐྱོབ་རུ་ཁག་ལ་སྡེ་ཚན་ག་ཚོད་ཡོད་པ་དང༌། སྡེ་ཚན་རེར་མི་གྲངས་ག་ཚོད་ཡོད་པ། ཁོ་ཚོའི་འགོ་
ཁྲིད་སུ་ཡིན་པ་སོགས་གཞི་རྩའི་གནས་ཚུལ་བསྡུ་རུབ་བྱས་ཏེ་མིང་ཐོ་ཞིག་བཟོ་བར་བཏང་བ་རེད།
སེ་ར་དགོན་པ་ནས་སྐུ་ཚབ་ཅིག་སླེབས་ཏེ་སེ་ར་དགོན་པའི་གྲྭ་མང་གིས་ལས་དོན་གང་སྒྲུབ་
དགོས་པའི་སློབ་སྟོན་ཞུས་པ་དང༌། ཁོ་ཚོར་མེ་མདའ་རིང་མདའ་བརྒྱ་ཕྲག་ཁ་ཤས་མཁོ་སྤྲོད་ཡོང་
བའི་རེ་བ་ཞུས། ལྷ་ཀླུས་ནོར་བུ་གླིང་ཁའི་ནང་མཚོན་ཆའི་མཛོད་ཁང་ཞིག་ཡོད་པ་དང༌། དེའི་
འགན་འཁྱེར་མཁན་རྒྱལ་མཚན་ཆོས་འཕེལ་ཞོལ་པར་ཁང་དུ་ཚོགས་འདུར་ཡོད་པ་ཤེས་རྟོགས་
བྱུང་བ་རེད། དེར་བརྟེན། ལྷ་ཀླུས་མི་ཞིག་ཚོགས་འདུ་དེར་སེ་ར་དགོན་པའི་རེ་ཞུ་སྙན་སེང་ཞུ་བར་
བཏང་ཡང་། གནད་དོན་དེའི་ཐོག་ཚོགས་འདུའི་སྐུ་ཚབ་ཚོའི་བསམ་ཚུལ་གཅིག་མཐུན་མ་བྱུང་བར་
ཐག་མ་ཆོད།
ལྷ་ཀླུར་བོད་ལྗོངས་ཚོགས་འདུའི་ལན་འབྱོར་འཕྲལ་ཁོང་གིས་སེ་རའི་སྐུ་ཚབ་ལ་སེ་རར་མེ་
མདའ་སྤྲོད་རྒྱུའི་གནད་དོན་དེ་ཚོགས་འདུས་ཐག་གཅོད་མ་བྱུང་བར་སྒུག་དགོས་པ་དང་། སེ་ར་
དགོན་པས་མིག་སྔར་སྒྲུབ་དགོས་པའི་ལས་དོན་གལ་ཆེ་ཤོས་ནི་སེ་རའི་རྒྱབ་ཀྱི་རི་རྩེར་སྲུང་སྐྱོབ་
བྱེད་རྒྱུ་དེ་རེད་ཅེས་བཤད། ཁོང་གིས་ཐོག་མར་གྲྭ་པ་ཁ་ཤས་ཤིག་རི་བསང་གཏོང་བར་འགྲོ་ཁུལ་
གྱིས་རི་རྩེར་ལྟ་ཞིབ་བྱེད་པར་གཏོང་དགོས་པ་དང༌། གལ་ཏེ་རྒྱ་དམག་གིས་སེ་རའི་རྒྱབ་ཀྱི་རི་རྩེ་
ད་དུང་འཇུས་མེད་ན་དགོན་པས་གྲྭ་པ་༡༥༠ རི་རྩེ་སྲུང་བར་གཏོང་དགོས། ད་དུང་ཁོ་ཚོས་ངེས་
པར་དུ“དོགས་ཟོན་ཆེ་བསྐྱེད་ཀྱིས་རྒྱ་དམག་དང་གདོང་ཐུག་མི་ཡོང་བ་བྱེད་དགོས”པའི་བཀའ་
གནང་བ་རེད། རྗེས་ལ་སེ་ར་དགོན་པའི་གྲྭ་པར་མེ་མདའ་སྤྲོད་མཁན་མ་བྱུང་སྟབས“ལྷ་སའི་
དམག་འཁྲུག”གི་སྔ་ཕྱི་བར་གསུམ་དུ་ཁོ་ཚོར་མཚོན་ཆ་གང་ཡང་མེད།
དེ་ཉིན་སྐུ་སྲུང་མདའ་དཔོན་ཕུན་ཚོགས་བཀྲ་ཤིས་ཀྱིས་ནོར་བུ་གླིང་ཁའི་ལྷོ་ངོས་དང་སྐྱིད་
ཆུའི་ལྷོ་ཕྱོགས་ར་མ་སྒང་གྲུ་ཁའི་འཐབ་ཇུས་རང་བཞིན་གྱི་རི་མགོ་དེ་བོད་དམག་གི་ལག་ཏུ་ཡོད་
མེད་ད་དུང་ཤེས་ཀྱི་མེད། ར་མ་སྒང་ནི་ལྷ་ས་དང་ལྷོ་ཁའི་བར་གྱི་བགྲོད་ལམ་ལྟེ་བ་ཡིན་ཞིང༌། གྲུ་
ཁར་ད་དུང་རི་མགོ་ཟུར་གསུམ་ཞིག་ཡོད། རི་མགོ་དེ་འཇུ་ཐུབ་ན་ནོར་བུ་གླིང་ཁ་སྦར་མཐིལ་ནང་
བླུགས་པ་དང་ཁྱད་པར་མེད། དེར་བརྟེན། ཕུན་ཚོགས་བཀྲ་ཤིས་ཀྱིས་དེ་དོན་ལྷ་ཀླུར་སྐད་ཆ་
དྲིས་པ་དང༌། ལྷ་ཀླུས་གཞན་ལ་འདྲི་དུས་ར་མ་སྒང་ཁུལ་བོད་དམག་གི་ལག་ཏུ་མེད་པ་ཤེས་པས་
ཁོང་གིས་བྲེལ་འཚུབ་ངང་ཀུན་བདེ་གླིང་ཛ་སག་ལ་ཡི་གེ་ཞིག་བྲིས་ཏེ་ཁོང་གིས་མི་ཁ་ཤས་མེ་
ཤིང་འཐུ་མཁན་ལ་བརྫུས་ཏེ་རྒྱ་དམག་གིས་ར་མ་སྒང་འཇུས་ཟིན་ཡོད་མེད་ལྟ་བར་གཏོང་དགོས་
པ་དང་། གལ་ཏེ་རྒྱ་དམག་གིས་ད་དུང་འཇུས་མེད་ན་ཁོང་གིས་བོད་དམག་བརྒྱ་ཐམ་པ་ར་མ་སྒང་
འཇུ་བར་གཏོང་དགོས་པའི་མཛུབ་སྟོན་བྱས་པ་རེད།
ཕྱི་དྲོ་ལྷ་ཀླུ་ནོར་བུ་གླིང་ཁའི་གཞུང་སྒོར་ལྟ་ཞིབ་ཏུ་འགྲོ་སྐབས་ཁོང་གིས་གཞུང་སྒོའི་ཕྱོགས་
གཉིས་སུ་བོད་དམག་དང་ཁམས་པ་དང་བླངས་པས་ལྟ་སྲུང་བྱེད་ཀྱི་ཡོད་ཀྱང༌། གཞུང་སྒོའི་ཐོག་ཏུ་
བོད་དམག་བཅོ་ལྔ་དང་ལྡིང་དཔོན་གཅིག་ལས་མེད་ཅིང༌། ཁོ་ཚོའི་མདུན་དུ་རྡོས་བཟོས་པའི་འཛིང་
རགས་ཤིག་དང༌། མཚོན་ཆ་ལ་ཆ་མཚོན་ན་མེ་སྒྱོགས་གནམ་བླུག་གཅིག་དང་མེ་མདའ་སྦག་སྦག་
ལྕི་གྲས་གཅིག་ལས་མེད་པ་མཐོང་བས། ཁོང་གིས་ཁོ་ཚོར་རྡོའི་འཛིང་རགས་ཀྱི་ཚབ་ཏུ་བྱེ་སྒྱེའི་
འཛིང་རགས་བཟོ་དགོས་པ་དང༌། ད་དུང་མེ་མདའ་སྦག་སྦག་ལྕི་གྲས་གཅིག་ཁ་སྣོན་རྒྱག་དགོས་
པའི་བཀའ་བཏང་བ་རེད། ཁོང་གི་བསམ་བློའི་ནང་ནོར་བུ་གླིང་ཁའི་ཕྱི་ནང་གང་དུའང་དོང་་ལམ་
དྲུས་མེད་པ་མ་ཟད། བོད་པ་ཚོ་ཨར་དམ་གྱིས་བཟོས་འདྲའི་འབུར་ཐོན་འཛིང་རགས་ཐོག་བསྡད་
ཡོད་པས་གལ་ཏེ་རྒྱ་དམག་གིས་མེ་སྒྱོགས་བརྒྱབ་ན་ཁོ་ཚོར་བྲོས་ཡིབ་བྱེད་ཡུལ་མེད་པ་ལྟ་བུའི་
ཚོར་བ་བྱུང་བ་རེད།
རྗེས་ལ་ལྷ་སའི་དམག་འཁྲུག་བྱུང་དུས་སྟབས་མ་ལེགས་པར་ལྷ་ཀླུའི་བསམ་ཚུལ་དོན་ལ
གནས་པ་རེད། སྤྱིར་ཁོང་གི་བསམ་ཚུལ་དེས་གནས་སྟངས་ཧྲིལ་པོར་འགྱུར་ལྡོག་གཏོང་ཐབས་
མེད་ཅིང༌། ལྷ་ས་གྲོང་ཁྱེར་གྱི་ལས་དབང་ལ་དེ་བས་འགྱུར་ལྡོག་གཏོང་ཐབས་བྲལ་ཡང་། གལ་ཏེ་
ཁོང་གི་བསམ་ཚུལ་ལ་དང་ལེན་བྱེད་མཁན་བྱུང་ཡོད་ན་ཉུང་མཐར་ཡང་བོད་མི་ཤི་རྨས་ཀྱི་གྲངས་
འབོར་ཏན་ཏན་ཉུང་དུ་གཏོང་བར་ཕན་ཐོགས་བྱུང་ཡོད་སྲིད།
ཕྱི་ཟླ་༣ ཚེས་༡༤ ཉིན་མཚམས་སུ་རྒྱ་མིས་ལྷ་སར་དམག་མི་དཔུང་སྣོན་དུ་གཏོང་འགོ་
བཙུགས་པ་དང༌། རྒྱ་མིས་དམག་རྒྱག་གི་གྲ་སྒྲིག་བྱེད་ཀྱི་ཡོད་པ་ཀུན་གྱི་མཐོང་ཆོས་སུ་གྱུར་པ་
རེད། དུས་མཚུངས་སུ་བོད་པ་ཚོ་སྒྲིག་འཛུགས་མེད་པར་ཟང་ཟིང་དུ་བསྡད་ཡོད་པ་དང༌། ངོ་རྒོལ་
ཁྲོམ་སྐོར་བྱེད་མཁན་ཚོས་ཚོགས་འདུ་ཡང་ཡང་འཚོགས་ནས་རང་གི་བསམ་ཚུལ་ལྷུག་པོར་
བཤད་ཀྱང་། རྒྱ་མིར་དྲག་པོའི་ཁ་གཏད་གཅོག་རྒྱུར་འདོད་པ་བྱེད་མཁན་ཚོས་དྲག་འཛིང་ཇི་ལྟར་
བྱེད་དགོས་པ་དང༌། རྒྱ་མི་དང་ཞི་འགྲིགས་བྱེད་རྒྱུར་མོས་པ་བྱེད་མཁན་ཚོས་ཞི་འགྲིགས་ཇི་ལྟར་
བྱེད་དགོས་མི་ཤེས་པར་བསམ་ཚུལ་གཅིག་གྱུར་མེད་པར་ལུས་པ་རེད།
ཉིན་དེ་རང་ལ་འབྲེལ་མཐུད་ཚོགས་ཆུང་གི་འགོ་ཁྲིད་རྟ་ར་བར་ཁམས་པ་ཚོས་དགོས་འདུན་
བཏོན་པ་ལྟར་ལྷ་ཀླུ་འབྲེལ་མཐུད་ཚོགས་ཆུང་ནས་དགོངས་པ་ཞུས་པའི་གནས་ཚུལ་འབྱོར་བ་
རེད། ཕྱི་ལོ་༡༩༥༠ ལོར་ལྷ་ཀླུ་ཆབ་མདོར་མདོ་སྤྱི་ཡིན་པ་དང༌། ཁོང་གི་ལས་ཡུན་རྫོགས་ཉེར་
ཐུག་དུས་རྒྱ་དམག་ཆབ་མདོ་དང་ཉེ་བར་འབྱོར་ཡང་ཁོང་གིས་གཤམ་འོག་མང་ཚོགས་དང་མཉམ་
དུ་རང་ས་བཙན་བཟུང་བྱས་ཏེ་མ་བསྡད་པར་མདོ་སྤྱིའི་ལས་གནས་ང་ཕོད་ངག་དབང་འཇིགས་
མེད་ལ་རྩིས་སྤྲད་པ་དང་རང་ཉིད་རྐུབ་རྡེབ་རྡེབ་བྱས་ཏེ་ཆབ་མདོ་ནས་ཁ་བྲལ་བ་རེད། དེར་བརྟེན།
ཁམས་པ་ཚོའི་མིག་ནང་ཁོང་ཡིད་ཆེས་བྱེད་རུང་བ་ཞིག་མིན་པ་དང་། ཏཱ་ལའི་བླ་མའི་སྐུ་ཕྱྭའི་
འགན་ཁོང་ལ་སྤྲོད་བློས་བཟོད་ཐབས་མེད། དེ་ལྟར་ཡང༌། རྒྱ་མིས་ལྷ་ས་དབང་དུ་བསྡུས་རྗེས་ལྷ་
ཀླུར“ངོ་ལོག་དམག་དཔུང་གི་དམག་སྤྱི”ཉིན་གསུམ་བྱས་པའི་ནག་ཉེས་བཙུགས་ཏེ་ཁོང་འཛིན་
བཟུང་དང་བཙོན་འཇུག་བྱས་པ་རེད།་
ཕྱི་ལོ་༡༩༥༩ ལོའི་ཟླ་བ་གསུམ་པའི་དོན་རྐྱེན་དེ་བོད་པའི་བྱུང་རབས་ལོ་རྒྱུས་ནང་ཁ་ཕྱོགས་
འགྱུར་མཚམས་ཤིག་ཆགས་ཡོད་དེ། དེ་དུས་བོད་མི་དཀྱུས་མ་ཚོས་ཆེས་ཐོག་མར་བོད་ཀྱི་ཆབ་
སྲིད་ནང་ཆ་ཤས་བླངས་པ་རེད། དམའ་རིམ་གཞུང་ཞབས་དང༌། ལྷ་སའི་གྲོང་མི། དམག་འཐབ་
ལན་མང་བྱས་ཏེ་ལྷ་སར་འབྱོར་བའི་ཁམས་པ་དང་ཨ་མདོ་བ་ཚོ་ཚུད་པའི་ལས་འགུལ་བ་མང་ཆེ་
བར་ཆབ་སྲིད་ཀྱི་ཉམས་མྱོང་དང་དེང་རབས་དམག་འཁྲུག་གི་ཤེས་བྱ་མེད། ལྷ་ས་གྲོང་ཁྱེར་ལ་
ཆ་བཞག་ན། ཕྱི་ལོ་༡༩༡༡ ལོར་ཆིང་རྒྱལ་རབས་མགོ་རྟིང་ལོག་རྗེས་ལྷ་སར་ལུས་པའི་གོང་
མའི་དམག་དཔུང་དང་གདོང་གཏུག་ཐེངས་ཁ་ཤས་བྱུང་ཡོད་པ་ལས་གཞི་རྒྱ་ཆེ་བའི་དམག་འཁྲུག་
གཏན་ནས་བྱུང་མྱོང་མེད། རང་ཉིད་ཁེར་སྡོད་བྱེད་རྒྱུར་དགའ་ཞིང༌། སེམས་ལ་གཡོ་ལྷད་མེད་པའི་
བོད་རིགས་གྱེན་ལོག་པ་ཚོས་ཁོ་ཚོའི་འགོག་རྒོལ་ཐོག་དེང་དུས་ཀྱི་གོ་མཚོན་སྤུས་དག་ཡོད་པའི་
རྒྱ་ནག་གཞུང་གིས་དྲག་གནོན་ཇི་ལྟར་བྱེད་རྒྱུ་ཡིན་པ་ཚོད་དཔག་བྱེད་ཐུབ་ཐབས་མེད།
དེ་དུས་ཞོལ་པར་ཁང་དུ་ད་དུང་ཚོགས་འདུ་འཚོག་བཞིན་ཡོད་པའི་མི་ཚོགས་ཀྱིས་ཁོ་ཚོས་
ཇི་ཙམ་སེམས་ཚོར་དྲག་པོ་དང་བཅས་གྲོས་བསྡུར་བྱས་ཀྱང་ཐམས་ཅད་དོན་མེད་ཡིན་པ་ཤེས་ཀྱི་
མེད། གང་ལྟར་བོད་ཀྱི་ལས་དབང་ཐག་ཆོད་ཚར་བ་དང༌། རྒྱ་མི་དམར་པོས་བོད་ནང་ལག་བསྟར་
བྱེད་རྒྱུའི་འཆར་གཞི་ལོ་གསུམ་སྔོན་ནས་གཏན་འབེབས་བྱས་ཚར་བ་རེད། དེ་དུས་ཁོ་ཚོས་
ལས་འཆར་དེ་ཚོ་ལག་བསྟར་བྱེད་བདེའི་ཆེད་དུ་རྒྱལ་ཁབ་ཕྱི་ནང་ལ་དྲིལ་བསྒྲགས་བྱེད་རུང་བའི་
དུས་སྐབས་འོས་ཤིང་འཚམ་པ་ཞིག་བསྒུགས་ནས་བསྡད་ཡོད།
དུས་ཡུན་དེའི་རིང་མགྲོན་གཉེར་ཆེ་མོ་ཕ་ལྷ་དང་ཟུར་འབུད་བྱས་པའི་བཀའ་ཤག་གིས་ལྐོག་
ལྐོག་སུད་སུད་དུ་བྲེལ་འཚུབ་ཆེན་པོས་གསང་བའི་འཆར་གཞི་འདིང་བཞིན་ཡོད།

༡༡ དམག་འཁྲུག་གི་སྤྲིན་ནག་འཁྲིགས་པ།

༄༅། །ཕྱི་ཟླ་༣ ཚེས་༡༠ ཉིན་གྱི་དོན་རྐྱེན་གློ་བུར་བྱུང་རྗེས་མི་གཉིས་ལ་དུས་སྐབས་དེ་དམ་
འཛིན་བྱེད་པའི་གྲ་སྒྲིག་ཡོད་ཅིང་། མི་གཅིག་ནི་ཀྲུང་གུང་ཀྲུང་དབྱང་གི་གཙོ་འཛིན་མའོ་ཙེ་ཏུང་
དང་། གཞན་དེ་ཏཱ་ལའི་བླ་མའི་མགྲོན་གཉེར་ཆེ་མོ་ཕ་ལྷ་རེད། སྐབས་དེར་ཝུའུ་ཧན་ཁུལ་དུ་ལྟ་
སྐོར་བྱེད་བཞིན་ཡོད་པའི་མའོ་ཙེ་ཏུང་གིས་བོད་ལྗོངས་དམག་ཁུལ་ཁང་དུ་ཏར་འཕྲིན་རིམ་པར་
བཏང་སྟེ་སྐྱི་གཡའ་བའི“གཡུལ་འགྱེད”ཅིག་བཀོད་སྒྲིག་བྱས་པ་དང། རྒྱ་ནག་གཞུང་གིས་དམག་
དོན་ཐོག་ནས་བོད་ཕྱོགས་ཡོངས་ནས་བཙན་བཟུང་བྱེད་པའི་འཆར་གཞི་ཚགས་ཚུད་པོའི་སྒོ་ནས་
མངོན་གྱུར་བྱས་པ་རེད། ནོར་བུ་གླིང་ཁ་གྲོགས་མེད་ཁེར་སྲུང་བྱེད་བཞིན་པའི་མགྲོན་གཉེར་ཆེ་མོ་
ཕ་ལྷས་ཕོ་བྲང་ནང་ནས་ཕྱིར་ཁ་ལན་སྐྱེལ་བར་བང་མི་རིམ་པར་མངགས་ཏེ་ངོ་མཚར་ཆེ་བའི་བྲོས་
བྱོལ་ཆེན་མོ་ཞིག་གི་འཆར་གཞི་བཏིང་བ་དང༌། ཏཱ་ལའི་བླ་མ་ཉེན་ཁ་ཆེ་བའི་ལྷ་ས་གྲོང་ཁྱེར་གྱི་
ཕྱིར་གདན་འདྲེན་ཞུས་ཏེ་བོད་མི་རིགས་ལ་མུ་མཐུད་གསོན་གནས་ཀྱི་གོ་སྐབས་ཤིག་སོར་ཉར་
བྱེད་ཐུབ་པ་བྱུང་བ་རེད། ཁོ་གཉིས་ཀྱིས་སྐབས་དེར་རང་རང་གི་འཆར་གཞི་གསང་བའི་སྒོ་ནས་
བཏིང་ཡོད་ཅིང༌། དེ་ཚོ་ཇི་ཙམ་གལ་ཆེན་པོ་ཡིན་པ་ལོ་མང་པོའི་རྗེས་ལ་མ་གཏོགས་ཁ་གསལ་པོ་
ཆགས་ཀྱི་མ་རེད།
ཧ་ལམ་སྟབས་ཁེལ་བ་ལྟར་མའོ་ཙེ་ཏུང་དང་མགྲོན་གཉེར་ཆེ་མོ་ཕ་ལྷ་གཉིས་ཀས་རང་རང་
གི་གསང་བའི་འཆར་གཞི་ཕྱི་ལོ་༡༩༥༩ ལོའི་ཟླ་༣ ཚེས་༡༡ཉིན་འདིང་འགོ་བཙུགས།
དེ་ཉིན་ཉིན་རྒྱབ་ཆུ་ཚོད་གཉིས་པའི་ཐོག་བོད་ཀྱི་ལས་དོན་ཨུ་ཡོན་ལྷན་ཁང་གིས་པེ་ཅིང་དུ་
ཏར་འཕྲིན་ཞིག་ཕུལ་ནས་ཉིན་སྔོན་མར་ནོར་གླིང་ཞབས་བརྟན་ལྷ་ཁང་ནང་བོད་གཞུང་གི་ལས་
བྱེད་དང་མི་མང་གི་སྐུ་ཚབ་ཚོས་འཚོགས་པའི་ཚོགས་འདུ་དང་པོ་དེའི་སྐོར་དང༌། ཁོ་ཚོས་ལྷ་
སའི་གནས་སྟངས་ཐོག་ཚོད་དཔག་གང་བྱས་པ་སྙན་སེང་ཞུས་པ་རེད། དེའང་ཏར་འཕྲིན་དེ་ཕྱིས་
ཀྱི་རྒྱ་ནག་གཞུང་གི་དྲིལ་བསྒྲགས་ཡིག་ཆའི་གཞི་འཛིན་ས་གལ་ཆེན་པོ་ཞིག་ཡིན་པར་བརྟེན་
ཏར་འཕྲིན་དེར་བརྟག་དཔྱད་ཞིབ་ནན་བྱེད་རྒྱུ་གལ་ཆེན་པོ་ཆགས་ཡོད། དེའང་ཐོག་མར་སྐབས་
དེར་བོད་པ་ཚོ་བསམ་ཚུལ་གཅིག་མཐུན་མེད་པར་ཤོག་ཁག་དུ་མར་གྱེས་ཡོད་པ་དོན་དངོས་ཡིན་
ཡང་། རྒྱ་མིས་ཏར་འཕྲིན་དེའི་ནང་བོད་པ་ཚང་མ་གོང་བུ་གཅིག་ཏུ་བསྒྲིལ་ཏེ་རང་བཙན་གྱི་ལས་
འགུལ་སྤེལ་གྱི་ཡོད་པའི་འདོད་ཚུལ་ཕྱིན་ཅི་ལོག་བཟུང་ཡོད་པ་སྟོན་གྱི་ཡོད་དེ།
ཚོགས་འདུའི་ཐོག་ཚེས་༡༠ཉིན་ནས་བཟུང་བོད་མི་མང་གིས“བོད་རང་བཙན”འཐབ་
རྩོད་མཐའ་འཁྱོལ་པ་བྱེད་ཆེད་དངོས་སུ་ཡར་ལངས་ཏེ་ཀྲུང་དབྱང་དང་འབྲེལ་ཐག་གཙང་
གཅོད་བྱེད་པའི་ཐག་གཅོད་བྱས་ཡོད་པ་དང༌། ཚོགས་འདུའི་ཐོག་རྩིས་དཔོན་ཤུད་ཁུད་པ་
དང་། མཁན་ཆུང་རྟ་ར་བའི(ཏཱ་ལའི་བླ་མའི་སྐུ་བཅར་དྲུང་ཡིག)ཐོག་ཏུ་ད་དུང་སྤྱི་ཁྱབ་མཁན་
པོ་དགའ་བྲང་དང་། བཀའ་བློན་ཟུར་ཁང་གཉིས་སམ་ཁེ་སྨད་ཛ་སག་དང་བོད་དམག་གི་
དམག་སྤྱི་གཞོན་པ་བློ་གྲོས་སྐལ་བཟང་བཅས་ཀྱིས“རང་བཙན་ལས་འགུལ”གྱི་འགོ་འཁྲིད་
དགོས་པའི་བསམ་ཚུལ་བཏོན་ཡོད། འོན་ཀྱང་། འོས་མི་འདི་ཚོར་ད་དུང་མཐའ་མའི་ཐག་
གཅོད་བྱུང་མེད།
ཏར་འཕྲིན་དེའི་ནང་མུ་མཐུད་དེ་ལོག་སྤྱོད་པས་ཏཱ་ལའི་བླ་མ་བཙན་ཁྲིད་བྱེད་པའི“ལྐོག་
ཇུས”གཤོམ་བཞིན་ཡོད་པ་དང་། “ངོ་ལོག་སྟོབས་ཤུགས”ལ་མི་གྲངས་ཇི་ཙམ་ཡོད་པའི་ཚོད་
དཔག་གྲངས་ཀ་ཞིག་ཀྱང་བཀོད་ཡོད། རྫུན་བཟོ་བྱས་པའི་གནས་ཚུལ་དེ་ཚོ་རྗེས་ལ་རྒྱ་ནག་གཞུང་
གི་ཡིག་ཆ་མང་པོའི་ནང་ཡང་ཟློས་བསྐྱར་ཟློས་བྱས་ཡོད་དེ།
ད་དུང་ང་ཚོས་ཤེས་རྟོགས་བྱུང་བ་ལྟར་ན། ཚེས་༡༠ ཉིན་གྱི་ཕྱི་དྲོའི་མཚམས་སུ་གདན་
ས་གསུམ་གྱི་གྲྭ་གྲངས་༡༤༠༠ ལྷག་ལྷ་ས་གྲོང་ཁུལ་དུ་སླེབས་ཡོད་པ་དང་། མུན་རུབ་
མཚམས་སུ་དེ་སྔ་ལྷ་སའི་ཉེ་འཁོར་དུ་ཁ་གྲམ་ནས་ཡོད་པའི་ཟིང་འཁྲུག་སློང་མཁན་ཚོ(མི་
ཚོགས་ཉི་ཤུ་སུམ་ཅུ་བྱས་ཏེ)ལྷ་སར་ཁ་ཕྱོགས་ཏེ་འགྲོ་སྐྱོད་བྱེད་འགོ་ཚུགས། ཚོད་རྩིས་
བྱས་ན་དེའི་ཐོག་བོད་དམག་༢༥༠༠ ནས་༣༠༠༠ བར་བསྣན་ན་ད་ལྟ་ལྷ་སའི་ནང་ངོ་
ལོག་ཟིང་འཁྲུག་སློང་མཁན་གྱི་སྟོབས་ཤུགས་མི་གྲངས་༦༠༠༠ ནས་༧༠༠༠ བར་ཡོད།
གནས་ཚུལ་རབ་དང་རིམ་པ་བྱུང་བ་གཞིར་བཞག་ན་ལོག་སྤྱོད་པའི་མིག་སྔའི་ལྐོག་ཇུས་
གཙོ་བོ་ནི་ཏཱ་ལའི་བླ་མ་བཙན་ཁྲིད་བྱེད་རྒྱུ་དེ་ཡིན་པ་དང་། ཁོ་ཚོས་ཏན་ཏན་ཏཱ་ལའི[བླ་མ]
བཙན་ཁྲིད་བྱེད་སྲིད་པའང་རེད།
དེ་རྗེས་ཀྱི་མི་ལོ་བཅུ་ཕྲག་ཁ་ཤས་རིང་རྒྱ་ནག་གཞུང་གི་ལོ་རྒྱུས་འབྲི་མཁན་ཚོས་ཏར་འཕྲིན་
དེའི་ཚིག་འགྲོས་ལ་འགྱུར་བ་ཡང་ནས་བསྐྱར་དུ་བཏང་བ་དང་། ཏཱ་ལའི་བླ་མ་བཙན་ཁྲིད་བྱས་པ་
རེད་ཅེས་པའི་སྐད་ཆ་དང་མཉམ་དུ་དེའི་ནང་གསལ་བའི་ཨང་ཀི་ལའང་འགྱུར་ལྡོག་སྣ་ཚོགས་
བཏང་ཡོད། ཕྱི་ལོ་༡༩༨༩ ལོར་པར་སྐྲུན་བྱས་པའི“བོད་ལྗོངས་གསར་བརྗེའི་ཕྱིར་དྲན་ཟིན་
བྲིས་ཞེས་པའི་དེབ་ཅིག་གི་ལེའུ་བཞི་པའི་ནང“ཕྱི་ལོ་༡༩༥༩ ལོའི་ལོ་མགོའི་མཚམས་སུ་
བོད་ཁྱོན་ཡོངས་སུ་དྲག་ཆས་སྤྲས་པའི་ཟིང་འཁྲུག་སློང་མཁན་མི་གྲངས་ཁྲི་༢ ལྷག་ཡོད་པ་དང༌།
ཁོ་ཚོའི་ཁྲོད་ནས་མི་གྲངས་༧༠༠༠ ལྷག་ལྷ་སར་རུབ་རུབ་བྱས་ནས་ཡོད།”ཅེས་བྲིས་ཡོད།
རྒྱ་ནག་གཞུང་གི་ཡིག་ཆ་གལ་ཆེན་གཞན་ཞིག་ནང“དེ་ཉིན་དགོང་མོ་ཁོ་ཚོས་ཏཱ་ལའི[བླ་མ]ལ་
སྲུང་སྐྱོབ་བྱེད་རྒྱུར་ཁ་གཡར་ཏེ་གདན་ས་གསུམ་གྱི་དྲག་ཆས་སྤྲས་པའི་གྲྭ་པ་༡༤༠༠ ལྷག[ལྷ་ས]
གྲོང་ཁུལ་དུ་འགྲོ་དགོས་པའི་བཀའ་བཏང་བ་རེད”ཅེས་བཀོད་ཡོད།
བོད་ཀྱི་ལས་དོན་ཨུ་ཡོན་ལྷན་ཁང་ལ་པེ་ཅིང་ནས་འཕྲལ་མ་ཉིད་དུ་ཏར་ལན་འབྱོར་བ་དང༌།
ཏར་ལན་དེ་ཆ་ཚང་ཕྱི་ལོ་༡༩༩༥ ལོར་པར་སྐྲུན་བྱས་ཤིང༌། “ནང་ཁུལ་འགྲེམས་སྤེལ། ལུང་འདྲེན་
བྱེད་མི་ཆོག”ཅེས་རྟགས་བརྒྱབ་པའི“བོད་ལྗོངས་ཀྱི་ངོ་ལོག་ཟིང་འཁྲུག་ཞོད་འཇགས་སུ་བཏང་
བ”ཞེས་པའི་དེབ་ནང་བསྡུ་སྒྲིག་བྱས་ཡོད། ཏར་ལན་དེའི་ནང་རྒྱ་ནག་གཞུང་གིས“བོད་ཀྱི་མཐོ་
རིམ་མི་སྣ་ཚོས་རྒྱལ་ཁབ་ལ་རྒྱབ་གཏོད་བྱས་པ་དང༌། ལོག་སྤྱོད་ཀྱི་ངོ་རིས་ངོ་མ་ཡོངས་གྲགས་
ཐོག་དམར་རྗེན་དུ་བསྟན་པ་གནས་ཚུལ་ཡག་པོ་ཞིག་རེད། ང་ཚོའི་ངོས་ནས་ཁོ་ཚོས་སྔར་ལས་
ལྷག་པར་རང་མདོག་ངོ་མ་འཛེམ་བག་མེད་པར་སྟོན་བཅུག་དགོས། དེ་འདྲ་བྱུང་ན་ང་ཚོར་ངོ་ལོག་
ཞོད་འཇགས་གཏོང་བའི་རྒྱུ་མཚན་སྔར་ལས་མང་བ་འཐོབ་ཀྱི་རེད”ཅེས་བཀོད་དེ་བོད་པ་ཚོ་རྒྱ་
མིའི་རྙིར་འཇུག་དགོས་པའི་མཛུབ་སྟོན་བྱས་ཡོད། ཏར་འཕྲིན་དེའི་ནང་ད་དུང་བོད་ཀྱི་ལས་དོན་
ཨུ་ཡོན་ལྷན་ཁང་གིས“ཟླ་བ་གཅིག་གཉིས་སམ། དུས་ཡུན་དེ་ལས་ཅུང་རིང་ཙམ་ངང་སྒུག་བྱེད་
དགོས”པ་དང་། དུས་མཚུངས་སུ་འཕྲལ་དུ་ཆབ་སྲིད་དང༌། དམག་དོན། དྲིལ་བསྒྲགས་ཐོག་
ནས་གྲ་སྒྲིག་ལས་ཀ་བྱེད་འགོ་འཛུགས་དགོས་པའི་བཀའ་བཏང་ཡོད། ཏར་འཕྲིན་དེའི་ནང་བོད་
ཀྱི་ལས་དོན་ཨུ་ཡོན་ལྷན་ཁང་གིས་ཆབ་སྲིད་ལས་དོན་སྔར་ལས་ཤུགས་ཆེ་རུ་གཏོང་དགོས་པ་
དང༌། དམག་དོན་ཐོག་འགོག་སྲུང་གཙོ་བོར་བཟུང་སྟེ་བོད་ཀྱི་མཐོ་རིམ་མི་སྣར་མུ་མཐུད་འཐབ་
ཕྱོགས་གཅིག་གྱུར་གྱི་ལས་དོན་སྤེལ་དགོས་པས་མ་ཚད། ད་དུང་་ང་ཕོད་དང་ང་ཚོར་བློ་ཉེ་བྱེད་
མཁན་ཚོར”སྲུང་སྐྱོབ་བྱེད་དགོས་པ། ད་དུང་འཕྲལ་དུ་བོད་པའི་དཔོན་རིགས་དང་། མང་ཚོགས།
ལས་བྱེད་ཁྲོད“ཁོ་ཚོས་ཏཱ་ལའི་བླ་མ་བཙན་ཁྲིད་དང་རྒྱལ་ཁབ་ལ་རྒྱབ་གཏོད་ཀྱི་ལྐོག་ཇུས་གཤོམ་
གྱི་ཡོད་པ་ཐེར་འདོན་བྱེད་རྒྱུ་གཙོ་བོར་འཛིན”དགོས་པ་དང༌། “དགྲ་བོས་རྒྱལ་ཁབ་ལ་རྒྱབ་གཏོད་
དང་ལོག་སྤྱོད་ཀྱི་བྱ་སྤྱོད་སྤེལ་བའི་དཔང་རྟགས་སྣ་ཚོགས་འཚོལ་སྡུད་བྱེད་རྒྱུར་དོ་སྣང་བྱེད་
དགོས་ཤིང་། ཐ་ན་ཤོག་འཛར་དང་ཚིག་འབྲུ་གཅིག་ཡིན་ཡང་བེད་སྤྱོད་ཡོད”པར་ངོས་འཛིན་
དགོས་པ། ཏཱ་ལའི་བླ་མའི་ཐོག་བོད་ཀྱི་ལས་དོན་ཨུ་ཡོན་ལྷན་ཁང་གིས་མུ་མཐུད་དེ་ཁོང་གི་བློ་ཁ་
འགུགས་ཐབས་བྱེད་དགོས་ཀྱང༌། “ལོག་སྤྱོད་པས་ཁོང་བཙན་ཁྲིད་བྱེད་སྲིད་པར་ཞེད་སྣང་བྱེད་མི་
དགོས། ཏཱ་ལའི[བླ་མ]རང་ཉིད་ཀྱིས་ཐག་བཅད་མིན་ལ་མ་བལྟོས་པར་དགྲ་བོས་ཁོང་ཁྲིད་པ་ཡིན་
ནའང་ང་ཚོར་གནོད་པ་གང་ཡང་མེད”ཅེས་མཛུབ་སྟོན་བྱས་ཡོད།
ཏར་འཕྲིན་དེའི་ནང་རྒྱ་ནག་དབུས་གཞུང་གིས་བོད་ཀྱི་ལས་དོན་ཨུ་ཡོན་ལྷན་ཁང་ལ“ཀྲུང་
དབྱང་དམག་དོན་ཨུ་ཡོན་ལྷན་ཁང་གིས་དམག་དོན་གྲ་སྒྲིག་ཧུར་ཐག་བྱེད་བཞིན་ཡོད་ཀྱང་། ག་
དུས་ཟིང་འཁྲུག་ཞོད་འཇགས་ཀྱི་ལས་འགུལ་སྤེལ་འགོ་འཛུགས་མི་འཛུགས་གནས་སྟངས་ལ་
བལྟས་ཏེ་ཐག་གཅོད་བྱེད་རྒྱུ་ཡིན”ཞེས་ཁ་གསལ་པོར་བཤད་ཡོད་པ་ལས་རྒྱ་ནག་དམར་ཤོག་
ཚོགས་པས་སྔོན་ཚུད་ནས་བོད་ཀྱི་གནད་དོན་ལ་དམག་དོན་གྱི་ཐག་གཅོད་བྱེད་རྒྱུའི་འཆར་གཞི་
བཏིང་ཡོད་པ་དང༌། ཁོ་ཚོས་བོད་དུ་རྒྱ་དམག་གཏོང་འགྲེམས་བྱེད་འགོ་བཙུགས་ཟིན་པ་སྟོན་གྱི་
ཡོད། དེ་ལྟར་ཡང༌། ཏར་འཕྲིན་དེའི་ནང་“་ལྷ་སའི་ཕྱོགས་བཞི་མཚམས་བརྒྱད་ཀྱི་དྲག་ཆས་སྤྲས་
པའི་ལོག་སྤྱོད་པ་ཚོ་ལྷ་ས་གྲོང་ཁྱེར་ནང་འཛུལ་ནའང་ཁོ་ཚོར་བཀག་འགོག་མ་བྱོས། གང་ཡིན་
ཞེ་ན། མི་ཆིག་སྟོང་ཉིས་སྟོང་མང་དུ་འགྲོ་བར་ཞེད་དགོས་པ་གང་ཡང་མ་རེད། གལ་སྲིད་བཀག་
འགོག་བྱས་ན་ཕྱི་ཚུལ་དུ་ང་ཚོས་དམག་ཐོག་མར་འགོ་བཙུགས་པ་ལྟ་བུར་གྱུར་བས་ཆབ་སྲིད་
ཐོག་དགེ་མཚན་མེད། ལྕགས་པོ་རིར་ཆ་བཞག་ན་གནས་སྐབས་རིང་བཙན་བཟུང་མ་བྱོས། དམག་
འཁྲུག་དངོས་སུ་འགོ་ཚུགས་རྗེས་བཙན་བཟུང་བྱས་ན་འགྲིག”ཅེས་བཀོད་ཡོད། ཀྲུང་གུང་ཀྲུང་
དབྱང་གིས་ཐོག་མ་ཉིད་ནས“ལྷ་སའི་དོན་རྐྱེན”ལ་དྲག་ཤུགས་ཀྱིས་ཐག་གཅོད་བྱེད་རྒྱུ་ལས་ཆབ་
་ཐབས་ལམ་སྤྱད་དེ་ཐག་གཅོད་བྱེད་རྩིས་མེད་པ་དང༌། དམག་རྒྱག་རྒྱུ་ཏན་ཏན་ཡིན་པ་དང་
ཀྲུང་དབྱང་གིས་རྒྱག་འདོད་ཀྱང་བྱེད་ཀྱི་ཡོད་པས་མ་ཚད། ད་དུང་དམག་རྒྱག་གི་གཞི་རྩའི་འཆར་
གཞིའང་ཐག་བཅད་ཚར་ཡོད། འོན་ཀྱང༌། སྐབས་དེར་དམག་ག་དུས་རྒྱག་དགོས་པའི་དུས་ཚོད་
གཏན་འཁེལ་བྱུང་མེད། དེར་བརྟེན། ཀྲུང་དབྱང་དམག་དོན་ཨུ་ཡོན་ལྷན་ཁང་གིས་བཤད་པའི་
དམག་དོན་གྱི“གྲ་སྒྲིག་ལས་ཀ”ཞེས་པའི་དོན་ངོ་མ་ནི་ཁོ་ཚོས་གནས་སྐབས་རིང་དམག་དཔུང་
སྐོང་སྒྲིག་བྱེད་རྒྱུ་ཡིན་པའི་དོན་རེད།
དུས་མཚུངས་སུ་ཀྲུང་དབྱང་དམག་དོན་ཨུ་ཡོན་ལྷན་ཁང་གིས་ཁྲེན་ཏུའུ་དང༌། ལན་ཀྲའུ།
ཁུན་མིང་དུ་ཆགས་པའི་ས་གནས་དམག་ཁུལ་ཁང་ཁག་ལ་ཏར་འཕྲིན་མང་པོ་བཏང་སྟེ་ཁོ་ཚོས་
བོད་ནང་དཔུང་འཇུག་གི་སྣེ་འཁྲིད་མཁན་དུ་རང་རང་དམག་ཁུལ་ཁང་ནང་དམིགས་བསལ་བཀོད་
འདོམས་ཁང་རེ་སྒྲིག་འཛུགས་དང༌། དམིགས་བསལ་གཡུལ་འགྱེད་རུ་ཁག་གྲ་སྒྲིག་བྱེད་དགོས་
པའི་བཀའ་བཏང༌། ཏར་འཕྲིན་གཅིག་ནང་ཁྲིན་ཏུའུ་དམག་ཁུལ་ཁང་གི་དམག་དཔུང་ཨང་༥༤ ཡི་
སྤྱི་ཁྱབ་དམག་དཔོན་ཏིང་ཧྲེང་ལ་ཁོང་གིས(ཏིང་གྲེའི། ཡང་ན་ཏིང་བཀོད་འདོམས་ཚན་པ་ཞེས་
པའི་མིང་ཐོག་ཏུ)བཀོད་འདོམས་ཚན་པ་ཆུང་ཆུང་ཞིག་བཀོད་སྒྲིག་བྱས་ཏེ་རྐང་དམག་སྡེ་ཚན་
ཨང་༡༣༤ དང་༡༡ ལ་གཅིག་གྱུར་བཀོད་འདོམས་ཀྱིས་བོད་ནང་སྣེ་ཁྲིད་བྱེད་དགོས་པའི་བཀའ་
བཏང་ཡོད། ཁྲིན་ཏུའུ་དམག་ཁུལ་ཁང་གི་དམག་སྤྱི་གཞོན་པ་ཧྭང་ཤིན་ཐིང་ལ་བསྐུར་བའི་ཏར་
འཕྲིན་གཞན་ཞིག་ནང་ཁོང་གིས(ཧྭང་གྲེའི། ཡང་ན་ཧྭང་བཀོད་འདོམས་ཚན་པ་ཞེས་པའི་མིང་
ཐོག་ཏུ)བཀོད་འདོམས་ཚན་པ་ཞིག་སྒྲིག་འཛུགས་བྱས་ཏེ་རྐང་དམག་སྡེ་ཚན་ཨང་༡༣༠ དང༌།
དམག་ས་མདུན་མའི་རྐང་དམག་བཀོད་འདོམས་ཚན་པ་ཨང་༤༢ ད་དུང་ཆབ་མདོ་ཉེན་ཟོན་བདེ་
སྲུང་དམག་དཔུང་བཅས་ལ་བཀོད་འདོམས་བྱེད་དགོས་པའི་བཀའ་བཏང་ཡོད། ཆབ་མདོ་ཁུལ་གྱི་
དམག་འཐབ་བྱེད་སྒོ་ཁག་གི་འགན་ཧྭང་ཤིང་ཐིང་ལ་ཡོད་པ་དང༌། བོད་ཀྱི་ས་ཁུལ་གཞན་དག་གི་
རྒྱ་མིའི་དམག་དོན་བྱེད་སྒོ་ཚང་མའི་འགན་ཏིང་ཧྲེང་ལ་ཡོད། དེ་ཚོ་དང་མཉམ་དུ་བསྐུར་བའི་ཏར་
འཕྲིན་གཞན་དག་ནང་རྐང་དམག་སྡེ་ཚན་གཞན་དག་མང་པོར་དམག་རྒྱག་གི་གྲ་སྒྲིག་བྱེད་དགོས་
པ་དང༌། མཁའ་དམག་མདེལ་དབྱུག་མདའ་ཤོག་ཅིག་བོད་ནང་བེད་སྤྱོད་གཏོང་རྒྱུའི་གྲ་སྒྲིག་བྱེད་
དགོས་པའི་བཀའ་བཏང་ཡོད།
བོད་ཀྱི་ལས་དོན་ཨུ་ཡོན་ལྷན་ཁང་གི་སྙན་ཞུར་བསྐུར་བའི་ཏར་ལན་དང་རྒྱ་དམག་སྐུལ་སློང་
གི་ཏར་འཕྲིན་བཀའ་རྒྱ་མང་པོ་དེ་ཚོ་ཕྱི་ཟླ་༣ ཚེས་༡༡ ཉིན་གྱི་དགོང་དྲོའི་ཆུ་ཚོད་༡༡ ལ་དུས་
གཅིག་ཏུ་བསྐུར་ཡོད་པས་དེ་དུས་བོད་ཀྱི་ལས་དོན་ཨུ་ཡོན་ལྷན་ཁང་གིས་པེ་ཅིང་ལ་ལྷ་སའི་གནས་
སྟངས་སྙན་སེང་གི་ཏར་འཕྲིན་དེ་ཕུལ་ནས་ཆུ་ཚོད་དགུ་ལས་སོང་མེད་ཅིང༌། ཕྱི་ཟླ་༣ ཚེས་༡༠
ཉིན་གྱི་ལྷ་སའི་ངོ་རྒོལ་ཁྲོམ་སྐོར་བྱུང་སྟེ་ཆུ་ཚོད་བཞི་བཅུ་ཞེ་བརྒྱད་ལས་སོང་མེད་པས་རྒྱ་མིས་
བོད་ནང་དམག་རྒྱག་གི་འཆར་གཞི་སྔོན་ཚུད་ནས་བཏིང་ཟིན་པ་ཟུར་བལྟས་ལེབ་མཐོང་རེད།
རྒྱ་མིས་ཕྱི་ཟླ་༣ ཚེས་༡༠ ཉིན་ནས་དོགས་ཟོན་ཆེར་བསྐྱེད་ཀྱིས་དམག་རྒྱག་གི་གྲ་སྒྲིག་
བྱས་ནས་བསྡད་པ་དང་། རྒྱུན་གཏན་གྱི་བྱེད་སྒོ་ཁག་མཚམས་འཇོག་བྱས་ཏེ་རྒྱ་དམག་གི་སྡེ་ཚན་
ཆུང་རིགས་ཁག་ཆེ་བའི་ཁོངས་སུ་ཟླ་སྒྲིལ་བཏང་བས་མ་ཚད། ད་དུང་བོད་ཀྱི་ལས་དོན་ཨུ་ཡོན་
ལྷན་ཁང་གིས་ཁོ་ཚོའི་བསྟི་གནས་མཐའ་སྐོར་དུ་འདམ་བག་གི་ལྕགས་རིའང་གསར་རྒྱག་དང༌།
ནང་དུ་ཡིབ་ཁང་གསར་བཟོ་བྱེད་འགོ་བཙུགས་པ་རེད། ཕྱི་ཟླ་༣ ཚེས་༡༡ ཉིན་ལྷ་ས་གྲོང་ཁྱེར་
ནང་གི་རྒྱ་མིའི་དམག་གི་སྡེ་ཚན་དང་སྤྱི་དམངས་ཀྱི་སྒྲིག་འཛུགས་ཁག་གིས་ཉིན་མཚན་དབྱེ་བ་
མེད་པར་འཛིང་རགས་རྐོ་འབྲུ་དང༌། རྫས་མདེལ་དང་བཟའ་བཅའ་གསོག་ཉར། ད་དུང་དངུལ་ཁང་
ནང་གི་དངུལ་ཊམ་ཚང་མ་བོད་ཀྱི་ལས་དོན་ཨུ་ཡོན་ལྷན་ཁང་གི་ཁོར་ཡུག་ནང་དབོར་འདྲེན་བྱས་
ཏེ་དམག་འཁྲུག་གི་གྲ་སྒྲིག་བྱས།
མའོ་ཙེ་ཏུང་ལ་བོད་ནང་དམག་རྒྱག་རྒྱུའི་བསམ་བློ་ཕྱི་ལོ་༡༩༥༠ ང་གྲངས་ཀྱི་དུས་མཇུག་ཏུ་
བྱུང་ཡོད་དེ། ཆེས་སྔ་བ་ཕྱི་ལོ་༡༩༥༥ ལོར་ཁོང་གིས་བོད་ཀྱི་ལས་དོན་ཨུ་ཡོན་ལྷན་ཁང་ལ་བོད་
ནང“བཅོས་བསྒྱུར”ལག་བསྟར་གྱི་གྲ་སྒྲིག་བྱེད་དགོས་པའི་བཀའ་བཏང་ཡོད་ཀྱང༌། ཆབ་མདོར་
ཁོང་གི་ལས་གཞི་དེ་ཚོད་ལྟའི་ངོ་བོར་ལག་བསྟར་བྱེད་སྐབས་ས་གནས་མི་མང་གིས་ཟིང་འཁྲུག་
རབ་དང་རིམ་པ་བསླངས་ཏེ་ཁ་གཏད་བཅག་པ་རེད། དེ་རྗེས་མའོ་ཙེ་ཏུང་གིས་བོད་ནང་བཅོས་
བསྒྱུར་ལོ་དྲུག་རིང་ཕར་འགྱང་བྱེད་རྒྱུའི་ཁས་ལེན་བྱས་པ་དང༌། ཐག་གཅོད་དེ་ཀྲའུ་ཨེན་ལད་ཀྱིས་
ཏཱ་ལའི་བླ་མ་རྒྱ་གར་ནང་འཚམས་གཟིགས་ལ་ཕེབས་སྐབས་བརྒྱུད་སྤྲོད་བྱས་པ་རེད། མའོ་ཙེ་
ཏུང་གིས་ཐག་གཅོད་དེ་བོད་ལ་ས་ཞིང་བཅོས་བསྒྱུར་བྱེད་རྒྱུའི་གྲ་སྒྲིག་མེད་པ་ཁོ་ན་གཞིར་བཞག་
སྟེ་བྱས་པ་ཞིག་མ་ཡིན་པར་དེ་དུས་ཁོ་པར་བོད་ནང་དམག་རྒྱག་པའི་གྲ་སྒྲིག་མེད་སྟབས་ཁོ་པས་
མགོ་བདེ་དྲན་འཕྲུལ་བྱས་ཏེ་ཏཱ་ལའི་བླ་མ་དང་བོད་གཞུང་ལ་བརྟེན་ནས་བོད་ནང་གནས་སྐབས་
རིང་བརྟན་ལྷིང་རྒྱུན་སྐྱོང་བྱེད་པའི་ཐབས་ཤེས་བཏང་བ་ཞིག་རེད། དེ་ལྟར་ཡང༌། རྒྱ་ནག་གཞུང་
གིས་ཕྱི་ལོ་༡༩༥༨ ལོར་ཡ་རྫིའི་གྱེན་ལངས་ཐོག་དྲག་གནོན་བྱས་རྗེས་མའོ་ཙེ་ཏུང་གི་དོ་སྣང་
བོད(རང་སྐྱོང་ལྗོངས)དང་ལྷ་སའི་ཐོག་འཕོས་པ་རེད།
ཕྱི་ལོ་༡༩༥༩ ལོའི་ལོ་མགོའི་མཚམས་སུ་རྒྱ་ནག་གཞུང་གིས་བོད་ནང་གཞུང་ལམ་པ་གཉིས་
གསར་བཟོ་བྱས་ཏེ་བོད་ནང་རླངས་འཁོར་ཤར་སྐྱོད་བྱེད་ཀྱི་ཡོད་པ་དང༌། འདམ་གཞུང་གནམ་ཐང་
ཡང་ལེགས་གྲུབ་བྱུང་ནས་གནམ་གྲུ་ཤར་གཏོང་བྱེད་ཀྱི་ཡོད། དེའི་ཐོག་ཀོ་རི་ཡའི་དམག་འཁྲུག་
ཀྱང་མཇུག་བསྒྲིལ་བ་དང༌། རྒྱ་ནག་གཞུང་གིས་གསང་བའི་སྒོ་ནས་རྡུལ་ཕྲན་མཚོན་ཆ་གསར་
བཟོ་བྱེད་འགོ་བཙུགས་ཟིན་པས་རྒྱ་ནག་གཞུང་ལ་བོད་ཐོག་དབང་སྒྱུར་ཆ་ཚང་བ་བྱེད་པའི་མཐུན་
རྐྱེན་གཞི་ནས་འཛོམས་ཡོད། དེས་མ་ཚད། རྒྱ་ནག་དམར་ཤོག་ཚོགས་པའི་བོད་ཀྱི་ལས་དོན་ཨུ་
ཡོན་ལྷན་ཁང་གིས་བོད་ནང་དམར་ཤོག་ཚོགས་པའི་དཔུང་ཤུགས་རྒྱ་སྐྱེད་ཆེན་པོ་བཏང་ཡོད་“པ་
དང༌། བོད་རིགས་གཞོན་སྐྱེས་སྟོང་ཕྲག་མང་པོ་རྒྱ་ནག་ནང་སློབ་སྦྱོང་དུ་བཏང་སྟེ་རྒྱ་ནག་དམར་
ཤོག་ཚོགས་པའི་མ་འོངས་ཚོགས་མིར་གསོ་སྐྱོང་བྱས་ཡོད།
དུས་སྐབས་དེའི་མཚམས་སུ་བོད་ཀྱི་ལས་དོན་ཨུ་ཡོན་ལྷན་ཁང་གི་མཐོ་དམན་ལས་བྱེད་ཚང་
མའི་ཁྲོད་དུ་དམག་རྒྱག་འདོད་ཀྱི་ཚོར་བ་ཀུན་ལ་སྤྱི་སྙོམས་སུ་ཡོད་དེ། ཞུད་ཏུང་ཧད་ཀྱི་ཕྱིར་དྲན་
རྩོམ་ཡིག་ཅིག་ནང་ཕྱི་ལོ་༡༩༥༩ ལོའི་ཟླ་༣ ཚེས་༤ ཉིན་བོད་ཀྱི་ལས་དོན་ཨུ་ཡོན་ལྷན་ཁང་
ནང“བོད་ནང་སླེབས་པ་ནས་བཟུང་ང་ཚོས་བོད་རིགས་དབང་སྒྱུར་གྲལ་རིམ་གྱིས་ལོག་སྤྱོད་པའི་
སྤྱོད་ཚུལ་འདོར་རྒྱུར་ངང་སྒུག་བྱས་ཀྱང༌། ང་ཚོའི་བསམ་པ་བཟང་པོ་ལ་ཁོ་ཚོས་ཇ་ལན་ཆུ་འཇལ་
བྱས་པར་བརྟེན་ང་ཚོས་མུ་མཐུད་བཟོད་སྒོམ་བྱེད་ཐབས་མེད་པར་གྱུར་པ་དང༌། ང་ཚོས་ཉིན་དེ་
རང་ལ་མཚོན་ཆ་ལག་ཏུ་བླངས་ཏེ་བོད་པའི་བཀས་བཀོད་རྒྱུད་འཛིན་ཞིང་བྲན་ལམ་ལུགས་མགོ་
རྟིང་བསློགས་ཏེ་བོད་རིགས་ཞིང་བྲན་ས་ཡ་མང་པོར་བཅིངས་འགྲོལ་གཏོང་འདོད་ཡོད" པའི་
སེམས་ཚོར་གྱིས་ཁྱབ་ཡོད་ལུགས་བཀོད་ཡོད།
རིམ་པས་མའོ་ཙེ་ཏུང་གིས་བོད་ནང་དམག་རྒྱག་འདོད་ཡོད་པའི་རྣམ་པ་མངོན་གསལ་ཇེ་ཆེར་
བཏང་བ་དང༌། ཕྱི་ལོ་༡༩༥༩ ལོའི་ཟླ་བ་དང་པོའི་ནང་ཁོང་ལ་ཆབ་མདོ་དང་ལྷོ་ཁར་ཟིང་འཁྲུག་
དང་འཁྲུག་འཛིང་ཚབས་ཆེན་བྱུང་བའི་སྙན་སེང་ཏར་འཕྲིན་ཞིག་འབྱོར་བ་དང༌། དེའི་ལན་དུ་ཁོང་
གིས་རྒྱ་དམག་གིས་བོད་པའི་ཐོག་ཏུ་དྲག་ཤུགས་སྤྱོད་དགོས་པའི་གཤམ་གྱི་ཏར་ལན་འདི་བྲིས་པ་
རེད། “དམག་འཁྲུག་འདིས་ང་ཚོས་མང་ཚོགས་ལ་སྐུལ་སློང་བྱེད་པ་དང༌། ང་ཚོའི་དམག་དཔུང་གི་
ངར་སེམས་སློང་བའི་གོ་སྐབས་ཡག་པོ་ཞིག་སྤྲོད་ཀྱི་ཡོད་པས་ང་ཚོར་ཁེ་ཕན་ཆེན་པོ་ཡོད། ངའི་
རེ་བ་ལ་ང་ཚོས་དམག་འཁྲུག་འདི་ལོ་ལྔའམ། དྲུག །ཡང་ན་བདུན། ཐ་ན་ལོ་བརྒྱད་བར་རྒྱུན་མཐུད
དེ་རྒྱག་ཐུབ་པའི་རེ་བ་བྱེད་ཀྱི་ཡོད། འདི་འདྲ་བྱུང་ན་ང་ཚོས་དགྲ་བོ་རྩ་མེད་བཟོ་བ་དང༌། ང་ཚོའི་
བཅོས་བསྒྱུར་ལག་བསྟར་བྱེད་པའི་འགོག་རྐྱེན་མེད་པ་བཟོ་ཐུབ་ཀྱི་རེད།” དེ་རྗེས་ཀྱི་བདུན་ཕྲག་
ཁ་ཤས་རིང་མའོ་ཙེ་ཏུང་གིས་བོད་ནང་དྲག་པོའི་གྱེན་ལོག་བྱུང་ན་རྒྱ་ནག་གཞུང་གིས་དྲག་ཤུགས་
སྤྱད་དེ་བོད་ཁུལ་ཞོད་འཇགས་སུ་གཏོང་བ་དང༌། ཁོ་རང་གི་སྲིད་བྱུས་དེ་ཚོ་བོད་པའི་ཐོག་བཙན་
འགེལ་བྱེད་པའི་གོ་སྐབས་ཤིག་རེད་ཅེས་བཤད་དེ་ཁོ་རང་གི་བསམ་ཚུལ་དེ་ཚོ་ཞིབ་པར་གླེངས་
ཡོད། ཕྱི་ཟླ་གཉིས་པའི་ནང་གི་ཏར་འཕྲིན་ཞིག་ནང་ཁོང་གིས“བོད་ནང་ཟིང་ཆ་ཇི་ཙམ་ཆེ་བ་བྱུང་
བ་དེ་ཙམ་དུ་ཡག་པ་ཡོད”ཅེས་བཤད་ཡོད་པ་དང༌། ཏར་འཕྲིན་དེ་ལིའུ་ཧྲའོ་ཆིའི་དང་། ཀྲའུ་ཨེན་
ལད། ཁྲེན་དབྱིས། ཏིང་ཞའོ་ཕིང་། ཕེང་དྷ་ཧྭད་ལའང་བརྒྱུད་སྐུར་བྱས་པ་རེད། “(ཟིང་ཆ)དེས་
ང་ཚོས་གྱེན་ལོག་ཐོག་དྲག་གནོན་དང་ང་ཚོའི་བཅོས་བསྒྱུར་ལག་བསྟར་བྱེད་པའི་རྒྱུ་མཚན་འདང་
ངེས་སྤྲོད་ཀྱི་རེད།” མའོ་ཙེ་ཏུང་གིས་རྗེས་སུ་ཕེང་དྷ་ཧྭད་ལ་བསྐུར་བའི་བརྡ་འཕྲིན་ཞིག་ནང་“ང་
ཚོ་དམག་རྒྱག་རྒྱུར་ཞེད་སྣང་མེད་པ་ཙམ་མ་ཚད། དོན་དངོས་ཐོག་ང་ཚོས་དེར་དགའ་བསུ་ཞུ་གི་
ཡོད”ཅེས་བཀོད་ཡོད།
མཚམས་དེར་མའོ་ཙེ་ཏུང་གིས་ཏཱ་ལའི་བླ་མའམ། བོད་གཞུང་ལ་འཛེམ་ཟོན་བྱེད་དགོས་ཀྱི་
མེད། དེའང་རྒྱ་ནག་གཞུང་གིས་ཏཱ་ལའི་བླ་མ་དང་བོད་གཞུང་ཇི་ཙམ་གསོ་སྐྱོང་བྱས་ཀྱང་མའོ་ཙེ་
ཏུང་གིས་རེ་བ་བྱས་པ་ལྟར་བྱུང་མེད་པ་དང༌། ཕྱི་ལོ་༡༩༥༩ ལོའི་ཟླ་བ་གསུམ་པའི་དོན་རྐྱེན་དེ་
ཚོ་མའོ་ཙེ་ཏུང་ལ་གསེར་ལས་དཀོན་པའི་གོ་སྐབས་ཤིག་ཏུ་གྱུར་པ་རེད། དེའང་རྒྱ་ནག་གཞུང་གི་
དྲིལ་བསྒྲགས་ལས་ཁུངས་ཀྱིས་འཛམ་གླིང་ས་ཕྱོགས་གང་སར་དོན་རྐྱེན་དེ་ཚོ་ལ་བརྟེན་ནས་རྒྱ་
ནག་གཞུང་གིས་བོད་ནང་དམག་ཤུགས་བེད་སྤྱོད་མི་གཏོང་ཐབས་མེད་དུ་གྱུར་པའི་ཁྱབ་བསྒྲགས་
བྱེད་ཆོག་གི་ཡོད། མའོ་ཙེ་ཏུང་གིས་ཕྱི་ཟླ་༣ ཚེས་༡༢ ཉིན་བོད་ཀྱི་ལས་དོན་ཨུ་ཡོན་ལྷན་ཁང་
ལ་བསྐུར་བའི་གལ་ཆེའི་ཏར་འཕྲིན་ཞིག་ནང་བསམ་ཚུལ་དེའི་ཐོག་འགྲེལ་བཤད་ཞིབ་ཅིང་རྒྱས་པ་
བརྒྱབ་ཡོད། ཏར་འཕྲིན་དེས་དོན་དམ་ཐོག་བོད་ཀྱི་ལས་དབང་ལ་ཐག་གཅོད་བྱས་ཡོད་ཅིང་། ཏར་
འཕྲིན་དེ་ཧྲིལ་པོ་ད་བར་གསང་བར་ཉར་ཏེ་ཕྱིར་བསྒྲགས་བྱས་མེད་ཀྱང༌། དེའི་གནད་བཤུས་ཤིག་
ཕྱི་ལོ་༡༩༩༥ ལོར་པར་སྐྲུན་བྱས་པའི་རྒྱ་ནག་གཞུང་གི་ནང་ཁུལ་དཔྱད་གཞིའི་ཡིག་ཆ་གལ་ཆེན་
ཞིག་ནང་པར་སྐྲུན་བྱས་ཡོད། ཏར་འཕྲིན་ཆ་ཚང་བ་མེད་ནའང་གནད་བཤུས་དེའི་ནང་མའོ་ཙེ་ཏུང་
གི་བསམ་ཚུལ་དང་འཆར་གཞི་གང་ཡིན་གསལ་པོར་རྟོགས་ཐུབ་པ་ཡོད་དེ།
བོད་ཀྱི་ལས་དོན་ཨུ་ཡོན་ལྷན་ཁང་གིས་ཕྱི་ཟླ་༣ ཚེས་༡༠ དང་༡༡ ཉིན་བསྐུར་བའི་
ཏར་འཕྲིན་དང་། ཚེས་༡༡ ཉིན་ཀྲུང་དབྱང་གིས་བོད་ཀྱི་ལས་དོན་ཨུ་ཡོན་ལྷན་ཁང་ལ་
ཏཱ་ལའི[བླ་མ]སོགས་རྒྱལ་ཡོངས་མི་དམངས་འཐུས་མིའི་ཚོགས་ཆེན་གྱི་ཚོགས་མི་ཚོ་
སྔོན་ཚུད་ནས་པེ་ཅིང་དུ་གདན་འདྲེན་ཞུ་དགོས་པའི་མཛུབ་སྟོན་ཏར་འཕྲིན་དེ་རིང་ལག་
སོན་བྱུང༌། གནས་ཚུལ་ལ་བལྟས་ན་ཕལ་ཆེར་ཏཱ་ལའི[བླ་མ]ཡིས་མི་གཞན་དང་མཉམ་
དུ་ཇུས་ངན་གཤོམ་གྱི་ཡོད་པར་སྣང༌། ཏཱ་ལའི[བླ་མའི]གསར་བརྗེར་ངོ་རྒོལ་རུ་ཚོགས་
ཀྱི་ཐབས་ཇུས་ནི། ༡༽ནོར་བུ་གླིང་ཁ་རྟེན་གཞིར་བཟུང་བ་དང་། ལྷ་སར་དྲག་པོའི་ཟིང་
འཁྲུག་བསླངས་ཏེ་ང་ཚོ་མཐར་སྐྲོད་གཏོང་བསམས་པ་རེད། ཐབས་ཇུས་འདི་རིགས་ཁོ་
ཚོའི་སེམས་ནང་ཐོག་མར་འཁོར་གྱི་རེད། ང་ཚོས་ཡུན་རིང“ཉམས་ཆུང་དུ་བསྡད”དེ་རང་
སྲུང་བྱས་པ་ལས་ཕར་རྒོལ་མ་བྱས་པར་བརྟེན་ཁོ་ཚོའི་སེམས་ནང་“་རྒྱ་མི་ཚོ་བློ་ཁོག་ཆུང་
ཆུང”ཡིན་པ་དང“ཀྲུང་དབྱང་ནུས་མེད་རེད”སྙམ་པ་དང༌། རྒྱ་མི་མཐར་སྐྲོད་གཏོང་ཐུབ་པ་
ཞིག་རེད་བསམ་གྱི་ཡོད། ༢༽ མི་ཚོགས་དེ་ཚོས་དོན་དངོས་ཐོག་ཀྲུང་དབྱང་དང་འབྲེལ་
ཐག་གཙང་མ་གཅོད་ཀྱི་ཡོད་པས་ཁོ་ཚོས་ཕལ་ཆེར་རང་གི་བྱས་ཉེས་མུ་མཐུད་དེ་སྤེལ་
ཉེན་ཡོད། གཅིག་བྱས་ན་ཁོ་ཚོས་མུ་མཐུད་ལྷ་སའི་ནང་ཁྲོམ་སྐོར་བྱས་ཏེ་ཕུ་དཀྲུག་མདའ་
དཀྲུག་བཟོས་ཏེ་རྒྱ་མི་ཚོ་ཞེད་ནས་འབྲོས་འགྲོ་བའི་རེ་བ་བྱེད་ཀྱི་ཡོད་སྲིད། ཉིན་གྲངས་
སམ་ཟླ་གྲངས་ངེས་ཅན་རྗེས་ཁོ་ཚོས་རྒྱ་མི་ཞེད་ནས་འབྲོས་མི་འགྲོ་མཐོང་དུས་རྒྱ་གར་ལ་
ཁ་གཏད་ནས་འབྲོས་འགྲོ་བའམ། ཡང་ན་ལྷོ་ཁར་རྐང་པ་འཛུགས་ས་ཞིག་གསར་འཛུགས་
བྱེད་སྲིད་པ་རེད། ཁོ་ཚོས་ཐབས་ཇུས་འདི་གཉིས་ལག་བསྟར་བྱེད་སྲིད་པ་རེད།
བོད་ཀྱི་ལས་དོན་ཨུ་ཡོན་ལྷན་ཁང་གི་མིག་སྔའི་ཐབས་ཇུས་ནི་དམག་དོན་ཐོག་ནས་འགོག་
སྲུང་དང༌། ཆབ་སྲིད་ཐོག་ནས་ཧུར་བརྩོན་ཆེན་པོས་ཕར་རྒོལ་བྱེད་དགོས། དེའི་དམིགས་
ཡུལ་ནི། ༡༽ བོད་པའི་མཐོ་རིམ་མི་སྣ་ཚོ་ཁ་བྲལ་བཏང་སྟེ་བླ་མ་སྤྲུལ་སྐུ་ཚུད་པའི་ཁོ་ཚོ་
གང་མང་མང་ང་ཚོའི་ཕྱོགས་སུ་འགུགས་ཐབས་བྱེད་དགོས་པ་དང༌། ཁོ་ཚོ་ཕྱོགས་གཉིས་
དབར་འབྲེལ་ཐག་གཙང་མ་ཆད་པ་བཟོ་དགོས། ༢༽ བོད་པའི་དམའ་རིམ་མི་དམངས་ལ་
བསླབ་བྱ་བརྒྱབ་སྟེ་མི་དམངས་ཀྱི་མཐུན་རྐྱེན་གྲ་སྒྲིག་བྱེད་དགོས། ༣༽དགྲ་བོར་མགོ་
སྐོར་བཏང་སྟེ་སྔོན་ལ་ཚུར་རྒོལ་བྱེད་བཅུག་དགོས། གལ་སྲིད་དགྲ་བོས་སྔོན་ལ་ཚུར་རྒོལ་
བྱས་ན་ཐོག་མའི་དུས་སྐབས་སུ་ཁོ་ཚོར་བསད་རྨས་མང་པོ་མ་གཏོང་། ཕར་རྒོལ་དེ་བས་
ཀྱང་མ་བྱོས། ཡག་ཤོས་བྱུང་ན་སྔོན་ལ་ཁོ་ཚོར་རྒྱལ་ཁ་ཏོག་ཙམ་ཐོབ་བཅུག་སྟེ་ཁོ་ཚོའི་
སེམས་ནང་རྒྱ་མི་མཐར་སྐྲོད་གཏོང་ཐུབ་པའི་རེ་བ་ཞིག་སླེབས་བཅུག་དགོས། འདི་འདྲ་
བྱས་ན་གཞི་ནས་ཁོ་ཚོ་དང་དམག་ཆེན་པོ་ཞིག་རྒྱག་རྒྱུ་ཡོང་གི་རེད། དེ་མིན་དམག་འཁྲུག་
ཆུང་ཙག་རེ་གཉིས་བརྒྱབ་རྗེས་ཁོ་ཚོ་ཞེད་ཐག་ཆོད་དེ་འབྲོས་འགྲོ་གི་རེད། འདི་འདྲ་བྱས་
ནའང་མི་ལེགས་པ་གང་ཡང་མེད་ཀྱང་། འདི་ལ་དམག་ཆེན་པོ་ཞིག་རྒྱག་རྒྱུར་ངང་སྒུག་
བྱས་པ་ལྟ་བུའི་ཁེ་ཕན་མེད། ཏཱ་ལའི[བླ་མ]དང་ཁོང་གི་རྒྱབ་སྐྱོར་བ་ཚོ་སོམ་ཉིའི་དྲ་བར་
ཚུད་ནས་བསྡད་ཡོད། ཁོ་ཚོས་རྒྱལ་ཁ་ཐོབ་པའི་རེ་བ་མཐོང་ཡང༌། དམག་བརྒྱབ་ན་ཕམ་
ཉེས་བྱུང་མི་ཡོང་ངམ་སྙམ་པ་དང༌། བྲོས་ཐར་ཨེ་ཡོང་སྙམ་གྱི་ཡོད། གལ་སྲིད་ཁོ་ཚོ་བྲོས་
བྱོལ་དུ་ཕྱིན་ན་ངའི་བསམ་པར་ང་ཚོས་ཁོ་ཚོར་བཀག་འགོག་བྱེད་རྒྱུ་མེད། ཁོ་ཚོ་ལྷོ་ཁ་
དང་རྒྱ་གར་གང་དུ་སོང་ཡང༌། འགྲོར་ཆུག
ཏར་འཕྲིན་དེའི་ནང་ཏཱ་ལའི་བླ་མས་ལྷ་སར་གྱེན་ལོག་སློང་བའི་ཇུས་ངན་འདིང་གི་ཡོད་ཅེས་པ་
ཚུད་པའི་མའོ་ཙེ་ཏུང་གི་འདོད་ཚུལ་དང༌། བོད་པར་བསླུ་བྲིད་བྱས་ཏེ་རྒྱ་མི་དང་དམག་ཆེན་པོ་
ཞིག་རྒྱག་དགོས་པ་བཟོ་བའི་ཁོང་གི་ཐབས་ཇུས་ལ་འགྲེལ་བཤད་ཅུང་རྒྱས་ཙམ་བརྒྱབ་ཡོད། འོན་
ཀྱང༌། ཏར་འཕྲིན་དེའི་ནང་ད་དུང་ཡང་དོ་སྣང་བྱེད་དགོས་པ་གཞན་ཞིག་ནི་མའོ་ཙེ་ཏུང་གིས་ཏར་
འཕྲིན་དེའི་ནང་དངོས་སུ་མི་རིགས་ཀྱི་ཐ་སྙད་མང་དག་ཅིག་བེད་སྤྱོད་བཏང་ཡོད་པ་དེ་རེད། མའོ་
ཙེ་ཏུང་གིས་ཡང་ནས་བསྐྱར་དུ་བོད་པས“ང་ཚོ་རྒྱ་མི་མཐར་སྐྲོད”གཏོང་འདོད་ཡོད་པ་དང༌། བོད་
པས“ང་ཚོ་རྒྱ་མི་བློ་ཁོག་ཆུང་ཆུང”ལ་ངོས་འཛིན་བྱས་ཡོད་ཤག་བྱས་པ་དེས་ཁོང་གིས་ཕྱི་ལོ་
༡༩༥༩ ལོའི་གནས་སྟངས་དེ་ཕྱི་ལོ་༡༩༤༩ ལོའི་ཟླ་བ་བདུན་པའི་ནང་སྐབས་དེའི་བོད་གཞུང་
གིས“རྒྱ་མི་མཐར་སྐྲོད”གཏོང་ཐབས་བྱས་པ་དང་འདྲ་བར་མི་རིགས་བར་གྱི་གདོང་གཏུག་ཅིག་
ཡིན་པར་ངོས་འཛིན་བྱས་ཡོད་པ་སྟོན་གྱི་ཡོད། མའོ་ཙེ་ཏུང་གི་སྐད་ཆར་གནའ་སྔ་མོའི་རྒྱ་ནག་
གི་གོང་མ་རིམ་པའི་སྐབས་ཀྱི་རྒྱ་ཆེན་པོའི་ལྟ་བའི་ཤན་ཞུགས་ཡོད་དེ། དེའང་རྒྱ་ནག་གི་གོང་མ་
གཅིག་གིས(ཧན་རྒྱལ་རབས་ཀྱི་གོང་མ་ཡོན་གྱིས)“སུས་རླབས་ཆེན་གྱི་ཧན་མི་རིགས་ལ་ཁྱད་
གསོད་བྱས་ན་མི་དེ་ཐག་རིང་སར་ཡོད་ནའང་ཆད་པ་གཅོད་དགོས”ཞེས་བཤད་ཡོད་པ་ཡོངས་
གྲགས་རེད། རྗེས་ལ་མའོ་ཙེ་ཏུང་གིས་ཁོ་རང་གི་བསམ་བློར་རྒྱ་ཆེན་པོའི་ལྟ་བའི་ཤན་ཞུགས་ཡོད་
པ་ཤེས་ཚོར་བྱུང་ཡོད་པར་སྣང་སྟེ་ཁོང་གིས་པཎ་ཆེན་རིན་པོ་ཆེ་ལྟ་བུ་རྒྱ་རིགས་མ་ཡིན་པའི“ཕྱི་
མིར”སྐད་ཆ་ཤོད་སྐབས་ཆེད་དུ་མངགས་ནས་གདོང་གཏུག་དེ་མི་རིགས་ཀྱི་གནད་དོན་དང་སྦྱར་
ཏེ་ཤོད་རྒྱུར་འཛེམ་ཟོན་བྱས་པ་དང༌། དེའི་ཚབ་ཏུ་དམག་འཁྲུག་གི་དམིགས་ཡུལ་ནི“ཞིང་བྲན་མི་
དམངས་བཅིངས་འགྲོལ་གཏོང”ཆེད་ཡིན་ཞེས་བཤད་ཡོད། སྐད་ཆ་ཤོད་སྟངས་འདིས་ཁོང་གིས་
བོད་ནང་དམག་བརྒྱབ་པ་དམར་ཤོག་ཚོགས་པའི་ལྟ་བ་དང་འགལ་བ་མེད་པ་དང་། ད་དུང་དམག་
འཁྲུག་དེ་ཆབ་སྲིད་ཐོག་ནས་ཡང་དག་པ་ཡིན་པའི་མཐོང་སྣང་ཞིག་ཡོང་བཅུག་ཡོད།
མའོ་ཙེ་ཏུང་གི་ཏར་འཕྲིན་དེའི་འབྲུ་དོན་གྱིས་བོད་རྒྱ་ཕྱོགས་གཉིས་དབར་རྒྱུན་མི་ཆད་པར་
གནས་པའི་གོ་ནོར་ཁག་གཅིག་ཀྱང་གསལ་པོ་བཟོས་ཡོད་དེ། མའོ་ཙེ་ཏུང་གིས་ཏར་འཕྲིན་དེའི་
ནང་རྒྱ་ནག་གཞུང་གིས་ཏཱ་ལའི་བླ་མ་ལོ་དེའི་དཔྱིད་ཀ་རྒྱལ་ཡོངས་འཐུས་མིའི་ཚོགས་ཆེན་འགོ་
མ་ཚུགས་སྔོན་ལ་པེ་ཅིང་དུ་གདན་འདྲེན་ཞུ་ཐུབ་པའི་རེ་བ་བྱས་ཡོད་ལུགས་བཀོད་ཡོད་པས་གྲོས་
གཞི་དེས་བོད་པའི་ཁྲོད་དུ་ཞེད་སྣང་བསླངས་ཡོད་སྲིད། ཁོང་གིས་ད་དུང་ཏཱ་ལའི་བླ་མ་དང་ཁོང་
ལ་རྒྱབ་སྐྱོར་བྱེད་མཁན་ཚོ་བྲོས་བྱོལ་དུ་སོང་ནའང་ཁོ་ཚོ་གཏོང་འདོད་ཡོད་ཅེས་བཤད་ཡོད་པས་
སྐད་ཆ་དེ་རྗེས་ལ་མའོ་ཙེ་ཏུང་གིས་ཤེས་བཞིན་དུ་ཏཱ་ལའི་བླ་མ་སྐུ་འཁོར་དང་བཅས་པ་བྲོས་བྱོལ་
དུ་བཏང་བ་རེད་ཅེས་པའི་རྒྱ་མིའི་གཏམ་འཆལ་གྱི་གཞི་འཛིན་སར་གྱུར་བ་རེད།
ཕྱི་ཟླ་༣ ཚེས་༡༥ ཉིན་བོད་ཀྱི་ལས་དོན་ཨུ་ཡོན་ལྷན་ཁང་གིས་ཀྲུང་དབྱང་ལ་ལྷ་སའི་
གནས་སྟངས་སྤྱི་དང་། ཀྲུང་དབྱང་གིས་ཕྱི་ཟླ་༣ ཚེས་༡༡ ཉིན་གནང་བའི་མཛུབ་སྟོན་ལག་
བསྟར་བྱས་པའི་གནས་ཚུལ་ཏར་འཕྲིན་ཞིག་ཕུལ་བ་དང༌། ཏར་འཕྲིན་དེའི་ནང་ཁོ་ཚོས་ལྷ་སའི་
གནས་སྟངས་ལ་ངོས་འཛིན་འདི་ལྟར་བྱས་ཡོད།
ཉེ་བའི་ཟླ་ཤས་རིང་དང༌། ལྷག་པར་དུ་འདས་པའི་ཉིན་གཉིས་ཀྱི་གནས་ཚུལ་གཞིར་བཞག་
ན་བོད་ཀྱི་ལོག་སྤྱོད་ཤོག་ཁག་གིས་ཕྱོགས་ཡོངས་ནས་ངོ་ལོག་ཟིང་འཁྲུག་སློང་རྩིས་ཡོད་
པའི་རྟགས་མཚན་ཉིན་རེ་བཞིན་མངོན་གསལ་ཇེ་དོད་དུ་འགྲོ་བཞིན་འདུག །
༡༽ ལོག་སྤྱོད་ཤོག་ཁག་ནང་ཁུལ་གྱི(ཕྱོགས་ཡོངས་ནས་དམག་རྒྱག་དགོས་པ་དང༌།
དམག་ཆུང་ཙག་རིགས་རྒྱག་དགོས་པ། དམག་སྔ་ཙམ་རྒྱག་དགོས་པ། དམག་རྗེས་ལ་
རྒྱག་དགོས་པ། ཞི་འགྲིག་བྱེད་དགོས་པ། དྲག་འཛིང་བྱེད་དགོས་པའི)འདོད་ཚུལ་རིགས་
མི་འདྲ་བ་ཁག་ཕན་ཚུན་བགྲོ་གླེང་བྱས་མཐར་ཚེས་༡༠ཉིན་ཁོ་ཚོ་རྩ་བའི་ཆ་ནས་བསམ་
ཚུལ་གཅིག་མཐུན་བྱུང་ཡོད་ཅིང༌། ཆབ་སྲིད་ཐོག་ནས་ཁོ་ཚོས་སྔོན་ལ་ང་ཚོ་དང་འབྲེལ་
ཐག་གཅོད་རྒྱུ་དང༌། དམག་དོན་ཐོག་ནས་ང་ཚོས་མེ་མདའ་སྔོན་ལ་རྒྱག་དགོས་པ་བཟོ་
རྒྱུ། (བོད་དམག་དང་། གདན་ས་གསུམ། ཉེ་འཁོར་ནས་བྲོས་བྱོལ་དུ་སླེབས་པའི་ངོ་ལོག་
ཟིང་འཁྲུག་སློང་མཁན་ཚོ་ལས་གྲུབ་པའི)ཕྱོགས་ཡོངས་ཀྱི་ལོག་སྤྱོད་སྟོབས་ཤུགས་ཁག་
ཡོངས་གྲགས་ཐོག་ཆིག་སྒྲིལ་བྱས་ཟིན་འདུག །འོན་ཀྱང༌། ཟླ་༣ ཚེས་༡༢ དང༌། ༡༣
དང༌། ༡༤ བཅས་ཉིན་ཤས་ཀྱི་གནས་ཚུལ་ལ་བལྟས་ན་དགྲ་བོས་དམག་དོན་ཐོག་གྲ་སྒྲིག་
ཧུར་ཐག་བྱེད་པ་དང༌། ཆབ་སྲིད་ཐོག་ང་ཚོའི་བྱེད་ཐབས་ནུས་མེད་བཟོ་ཐབས་བྱེད་ཀྱི་ཡོད་
པར་སྣང༌།
༢༽ ས་གནས་སྲིད་གཞུང་གི་དཔོན་རིགས་དང་མི་མང་གི་སྐུ་ཚབ་ཟེར་བ་ཚོས་ཟླ་༣
ཚེས་༡༠ ཉིན་གསང་བའི་སྒོ་ནས་རྒྱ་གར་ཚོང་དོན་སྐུ་ཚབ་བརྒྱུད“བོད་རང་བཙན”ཁྱབ་
བསྒྲགས་བྱས་ཡོད་པ་དང༌། ལོག་སྤྱོད་པས་མང་ཚོགས་ལ་འཇིགས་སྣང་བསྐུལ་ཏེ་ཡོངས་
གྲགས་ཐོག་རྒྱ་གར་ཚོང་དོན་སྐུ་ཚབ་ཏུ་རེ་འདུན་ཞུ་བར་བཏང་འདུག །
༣༽ ཁོ་ཚོས་ཆབ་སྲིད་དང་དམག་དོན་ཐོག་ལ་གྲ་སྒྲིག་བྱེད་ཤུགས་ཆེ་རུ་བཏང་བ་དང་
དུས་མཚུངས་སུ་ཆབ་སྲིད་ཐོག་ནས་ང་ཚོ་དང་འབྲེལ་ཐག་གཙང་མ་བཅད་འདུག །སྤྱིར་
ཁོ་ཚོས་བོད་རང་བཙན་གྱི་གསལ་བསྒྲགས་དངོས་སུ་བྱས་མེད་ཀྱང༌། མང་ཚོགས་ཁྲོད་
ཡོངས་གྲགས་སུ་ཁྱབ་བསྒྲགས་བྱས་འདུག །དམག་དོན་ཐོག་ཁོ་ཚོས་ནོར་བུ་གླིང་ཁ་དང༌།
ལྕགས་པོ་རི། ཕོ་བྲང་པོ་ཏ་ལའི་ཉེན་སྲུང་འཛིང་རགས་སྔར་ལས་བཙན་དུ་བཏང་ཡོད་པ་
དང་། ད་དུང་ནོར་བུ་གླིང་ཁའི་བྱང་ངོས་ནས་ལྷ་ས་བར་གྱི་རྒྱལ་སྲུང་གཞུང་ལམ་ལ་ཚོད་
འཛིན་བྱེད་ཀྱི་ཡོད། ཁོ་ཚོས་ད་དུང་ཧུར་ཐག་གིས་དྲག་ཆས་སྤྲས་པའི་དང་བླངས་དམག་
སྒྲིག་འཛུགས་བྱེད་ཀྱི་ཡོད་པ་དང༌། མང་ཚོགས་ལ་འཇིགས་སྐུལ་བྱས་ཏེ་དེའི་ནང་ཞུགས་
བཅུག་པ། ད་དུང་ཧུར་ཐག་གིས་ས་ཕྱོགས་གང་སའི་དྲག་ཆས་སྤྲས་པའི་ངོ་ལོག་པ་ལྷ་སར་
བསྡུ་རུབ་བྱེད་བཞིན་འདུག །
༤༽ ཏཱ་ལའི[བླ་མའི་ཕོ་བྲང]ནོར་བུ་གླིང་ཁ་ད་ལྟ་ལོག་སྤྱོད་པའི་བཀོད་འདོམས་ལྟེ་གནས་
སུ་གྱུར་ཟིན་འདུག །
༥༽ ལོག་སྤྱོད་ཤོག་ཁག་གིས་ཡོངས་གྲགས་ཐོག་སྔོན་ཐོན་མི་སྣར་འཇིགས་སྐུལ་དང་
ཁོ་ཚོ་དམར་གསོད་གཏོང་གི་འདུག །
དེ་གཞིར་བཞག་སྟེ་བོད་ཀྱི་ལས་དོན་ཨུ་ཡོན་ལྷན་ཁང་གིས་ལྷ་སའི་གནས་སྟངས་ལ་ཕྱོགས་
བསྡོམས་འདི་ལྟར་བརྒྱབ་ཡོད་དེ། “ད་ལྟ་ལྷག་བསྡད་པ་ནི་ལོག་སྤྱོད་པའི་སྒྲིག་འཛུགས་ཀྱིས་ང་
ཚོར་དངོས་སུ་ཡོངས་གྲགས་ཐོག་འབྲེལ་ཐག་བཅད་པའི་ཁྱབ་བསྒྲགས་བྱེད་རྒྱུའི་གནད་དོན་ཙམ
རེད། ད་ལྟ་དགྲ་བོས་དམག་གྲ་ཆ་ཚང་བསྒྲིགས་ཟིན་ཡོད་པས་ལྷ་སའི་ལོག་སྤྱོད་ཤོག་ཁག་གིས་
ཡོངས་གྲགས་ཐོག་ངོ་ལོག་ཟིང་འཁྲུག་གི་ཁྱབ་བསྒྲགས་བྱས་པའམ། ཡང་ན་ང་ཚོར་དྲག་པོའི་ཚུར་
རྒོལ་བྱས་ན་ཕྱོགས་ཡོངས་ཀྱི་ངོ་ལོག་ཟིང་འཁྲུག་ཅིག་གི་དམག་དུང་བསྒྲགས་པ་རེད།”
འོན་ཀྱང༌། རྗེས་ལ་བྱུང་བའི་གནས་ཚུལ་ཁག་གཅིག་གིས་རྒྱ་མིའི་ཚོད་དཔག་དེ་དང་དོན་
དངོས་གནས་སྟངས་དབར་ཁྱད་པར་ཆེན་པོ་ཡོད་པ་སྟོན་གྱི་རེད། མ་ཟད་སྐབས་དེའི་བོད་པའི་
ཡིག་ཆ་སྤྱི་དང༌། ཐ་ན་རང་བཙན་བོད་པའི་ཐོབ་ཐང་ཡིན་ལུགས་གསལ་བའི་ཡིག་ཆའི་ནང་དུའང་
བོད་མི་མང་གིས་རྒྱ་མིར་འཚེ་མེད་ཞི་བའི་སྒོ་ནས་ངོ་རྒོལ་བྱེད་དགོས་པའི་སྐུལ་མ་བྱས་ཡོད།
དོན་དངོས་དེ་འབྱུང་ཁུངས་དང་ཟླ་ཚེས་མི་གསལ་ཞིང་། གཅིག་བྱས་ན་ནོར་བུ་གླིང་ཁའི་ཚོགས་
འདུ་ཞིག་སྐབས་ཡོངས་ཁྱབ་གསལ་བསྒྲགས་མ་བྱས་པའི་ཟིན་བྲིས་གྲོས་འཆར་ཞིག་ཡིན་སྲིད་
པའི་བོད་པའི་ཡིག་ཆ་ཞིག་ནང་གསལ་ཡོད། ཡིག་ཆ་དེ་རྒྱ་ནག་གཞུང་གི་ནང་ཁུལ་དཔྱད་གཞིའི་
ཡིག་ཆའི་ནང་བསྐྱར་པར་བྱས་ཡོད་ཅིང༌། དེའི་ནང་འདི་ལྟར་གསལ་ཡོད་དེ།
དགོན་སྡེ་ཁག་དང་། བོད་གཞུང་གི་སྐྱ་སེར་དཔོན་རིགས། བོད་མི་ཚང་མས་བློ་རྩ་བརྟན་པོ་
དང་རྡོག་རྩ་གཅིག་བསྒྲིལ་གྱིས་བོད་རང་བཙན་བསྐྱར་གསོ་ཡོང་ཐབས་སུ་འཚེ་མེད་ཞི་བའི་
ལམ་ནས་མུ་མཐུད་དེ་བདེན་པ་མཐིལ་ཕྱིན་པ་མངོན་གྱུར་ཡོང་ཐབས་ལ་དམིགས་པའི་ལས་
འགུལ་གཞི་རྒྱ་ཆེན་པོ་སྤེལ་དགོས། མ་ཟད་འཕྲལ་མ་ཉིད་དུ་ས་གནས་ཁག་གི་སྐྱ་སེར་
དཔོན་རིགས་ལ་གོང་གསལ་གནད་དོན་དྲིལ་བསྒྲགས་བྱས་ཏེ་ཁོ་ཚོས་ང་ཚོའི་མི་རིགས་
དང༌། ཆོས་ལུགས། སྐད། ཡི་གེ་སོགས་དམིགས་བསལ་ཁྱད་ཆོས་ཁག་འདོར་མི་རུང་བ་
ཤེས་བཅུག་དགོས། བོད་རང་བཙན་གྱི་ཁྲོམ་སྐོར་རྒྱུན་མི་ཆད་པར་སྤེལ་དགོས་པ་དང༌།
དྲིལ་བསྒྲགས་སློབ་གསོ་རྒྱ་ཁྱབ་ཏུ་སྤེལ་དགོས། དེ་སྔ་རྒྱ་ཕྱོགས་སུ་ལས་ཀ་བྱེད་མཁན་
ཚོས་དབྱེ་མཚམས་ཁ་གསལ་འབྱེད་དགོས་པ་དང༌། ལངས་ཕྱོགས་བརྟན་པོ་འཛིན་དགོས།
གོང་གསལ་གནས་ཚུལ་ཐོག་བསམ་འཆར་ཡག་པོ་ཡོད་ན་ང་ཚོར་སྐུར་ཤོག །ད་དུང་མི་
མང་གི་སྐུ་ཚབ་ལ་འོས་པའི་མི་སྣ་འདེམས་སྒྲུག་བྱས་ཏེ་ལྷ་སར་གཏོང་དགོས།
རྒྱ་ནག་གཞུང་གིས་རྒྱ་མི་སྤྱི་ཡོངས་ཀྱི་ལྟ་ཀློག་ཆེད་པར་སྐྲུན་བྱས་པའི་དེབ་རིགས་ནང་བོད་པས་
རྒྱ་མིར་དྲག་འཛིང་བྱས་པའི་སྐོར་ཡང་ནས་བསྐྱར་དུ་གླེངས་པ་ལས་དེ་ལྟ་བུའི་བོད་པའི་ཡིག་ཆ་
འགོད་ཀྱི་མེད།
ཕྱི་ལོ་༡༩༥༡ ལོ་ནས་བཟུང་བོད་ཀྱི་ལས་དོན་ཨུ་ཡོན་ལྷན་ཁང་གི་འགན་གཙོ་བོ་འཁྱེར་
མཁན་ནི་དམག་སྤྱི་ཐན་ཀྭན་སན་ལྟ་བུ་དམག་དོན་ཐོག་ཉམས་མྱོང་ཕུན་སུམ་ཚོགས་པོ་ཡོད་པའི་
དམག་མི་ཡིན་པ་དང༌། ཁོ་ཚོས་ཐག་གཅོད་ཚང་མ་དམག་དོན་གྱི་འདོད་ཚུལ་གཞིར་བཞག་ནས་
བྱས་ཡོད། སྤྱིར་བོད་པས་ལྷ་ས་གྲོང་ཁྱེར་ནང་འགོག་སྲུང་དམག་གྲབས་བྱས་པ་ཉེན་འགོག་རང་
སྲུང་ཆེད་ཡིན་པ་ཁོ་ཚོས་ཕལ་ཆེར་ཤེས་ཡོད་ངེས་ཀྱང༌། ཁོང་ད་དུང་ཡང་བོད་པས་འགོག་སྲུང་
དམག་གྲབས་བྱས་པ་ནི“ཕྱོགས་ཡོངས་ཀྱི་ངོ་ལོག་ཟིང་འཁྲུག་ཅིག་གི་དམག་དུང་བསྒྲགས”པར་
ངོས་འཛིན་བྱས་པ་རེད། ཁོ་ཚོས་རང་གི་འདོད་ཚུལ་ལ་ཁུངས་ཐུབ་ཀྱི་དཔང་རྟགས་མེད་པ་ཤེས་
པ་དང༌། ད་དུང་རྗེས་ལ་ལན་འདེབས་དཀའ་བའི་དྲི་བ་བྱུང་ན་པེ་ཅིང་གིས་ལྷ་སར“ཟིང་འཁྲུག་
ཞོད་འཇགས”མི་གཏོང་ཐབས་མེད་བྱུང་བའི་དཔང་རྟགས་སྒྲུབ་ཐབས་སུ་པེ་ཅིང་གི་མཛུབ་སྟོན་
ལྟར“དགྲ་བོས་རྒྱལ་ཁབ་ལ་རྒྱབ་གཏོད་དང་ལོག་སྤྱོད་ཀྱི་བྱ་སྤྱོད་སྤེལ་བའི་དཔང་རྟགས་སྣ་
ཚོགས་དང་།་་་ཐ་ན་ཤོག་འཛར་དང་ཚིག་འབྲུ་གཅིག་ཡིན་ཡང་འཚོལ་སྡུད”བྱས་པ་རེད།
ཟིང་ཆ་ཆེ་བའི་སྐབས་དེའི་ལྷ་སའི་ཁོར་ཡུག་ནང་ལས་དོན་དེ་དཀའ་ཚེགས་ཆེ་བ་དང༌།
སྐབས་རེ་ཉེན་ཁ་ཆེན་པོའང་ཆགས་པ་རེད། བོད་པའི་དཔོན་རིགས་ཚོས་རྒྱ་མི་དང་ཞི་འགྲིག་
བྱེད་ཐབས་ལ་དམིགས་ནས་ཚོགས་འདུ་ཡང་ནས་ཡང་དུ་འཚོགས་པ་དང༌། བོད་པ་མང་པོས་
ཁོ་ཚོའི་འདོད་ཚུལ་ལ་རྒྱབ་སྐྱོར་བྱས་ཡོད་ཀྱང༌། བོད་པའི་གསང་བའི་ཚོགས་སྡེ་མང་པོས་ཨུ་
ཚུགས་བརྒྱབ་སྟེ་བོད་རང་བཙན་ལ་འདོད་པ་བྱས་པ་དང༌། ལྷ་སའི་སྲང་ལམ་ཁག་ནང་གཤིས་
སྤྱོད་རྩུབ་པའི་ཁམས་པ་མང་པོ་ཕར་འགྲོ་ཚུར་འོང་བྱེད་ཀྱི་ཡོད། སྐབས་དེར་བོད་ཀྱི་ལས་དོན་
ཨུ་ཡོན་ལྷན་ཁང་ཆབ་སྲིད་བདེ་འཇགས་ཚན་པའི་འགོ་ཁྲིད་གཞོན་པ་ཡིན་པའི་ཏཱད་ཡི་ཧྲེང་
གིས་དུས་ཕྱིས་སུ་ཕྱིར་དྲན་རྩོམ་ཡིག་ཅིག་བྲིས་ཡོད་པའི་ནང༌། དེ་དུས་ཁོང་དང་ལས་རོགས་
ཚོས་རང་སྲུང་ཆེད་མེ་མདའ་སྦག་སྦག་ཆུང་རིགས་ཁྱེར་ཏེ་བོད་པས་སྒྲིག་འཛུགས་ལྡན་པའི་སྒོ་
ནས་གྱེན་ལངས་བྱེད་ཀྱི་ཡོད་པའི་དཔང་རྟགས་སུ་བར་སྐོར་ནང་བོད་རང་བཙན་གྱི་སྦྱར་ཡིག་
བསྡུ་རུབ་བྱེད་པར་འགྲོ་སྐབས་ཁོང་དང་རྩེ་གྲི་ཐོགས་པའི་བོད་པ་གཉིས་དབར་རྩོད་པ་དྲག་པོ་
ཤོར་བ་དང༌། སུས་ཀྱང་ཕྱིར་བཤོལ་མི་བྱེད་པའི་གནས་སྐབས་སུ་རྒྱ་མིའི་ལས་བྱེད་ཆགས་
པའི་བོད་པ་ཞིག་གིས་ལག་འབོམ་ཞིག་བཏོན་ཏེ་བོད་པ་དེ་གཉིས་ལ་ཞེད་སྣང་བསྐུལ་བར་བརྟེན་
ཁོ་གཉིས་ཞེད་ཐག་ཆོད་དེ་བྲོས་ཕྱིན་པའི་སྐོར་བཀོད་ཡོད། ཏཱད་ཡི་ཧྲིང་གིས་རང་སྲོག་ཉེན
ཁར་མ་འཛེམས་པར་སྦྱར་ཡིག་དེ་ཚོ་བསྡུ་རུབ་བྱས་ཡོད་པ་དང༌། སྦྱར་ཡིག་དེ་ཚོའི་ཐོག་བོད་
རང་བཙན་གྱི་འབོད་ཚིག་བཀོད་ཡོད་པའི་དབང་དུ་བཏང་ཡང༌། དེང་གི་ལྟ་ཕྱོགས་ནས་བཤད་
ན་དེ་ཚོ་ཁོང་གིས་བཤད་པ་ལྟར“གོང་རིམ་ནས་ངན་སྐུལ་བྱས་པའི་བོད་པའི་གྱེན་ལོག་དཔང་
རྟགས”ཆགས་ཐབས་མེད། ཏཱད་ཡི་ཧྲེང་གིས་སྐད་ཆའི་ནང་འུད་ཤོབ་དང་འཁྱོག་བཤད་བྱས་
ཡོད་སྲིད་ཅིང༌། དེ་ཚོ་ང་ཚོས་སྣང་མེད་དུ་བཏང་བའི་དབང་དུ་བྱས་ཀྱང༌། ཁོང་གི་སྐད་ཆ་དེ་
ལས་ང་ཚོས་ཕྱི་ལོ་༡༩༥༩ ལོའི་ཟླ་བ་གསུམ་པའི་ནང་གི་ལྷ་སའི་གནས་སྟངས་ལ་རྒྱུས་མངའ་
ལམ་ཙམ་བྱེད་ཐུབ་པ་ཡོད།
བོད་པའི་བུད་མེད་ཚོས་མའོ་ཙེ་ཏུང་དང་། ཀྲའུ་ཨེན་ལད། ཀྲུའུ་དེ་བཅས་ཀྱི་འདྲ་གསོབ་མེར་
སྲེག་བཏང་བ་སོགས་གང་སར་རྒྱ་མི་དགྲར་འཛིན་གྱི་རྣམ་པས་ཁེངས་པའི་གནས་སྟངས་འོག་
བོད་ཀྱི་ལས་དོན་ཨུ་ཡོན་ལྷན་ཁང་ནང་གཏམ་འཆལ་དང་དོགས་པ་རྣམ་རྟོག་གིས་ཁེངས། ཕྱི་ཟླ་
༣ ཚེས་༡༥ ཉིན་བོད་ཀྱི་ལས་དོན་ཨུ་ཡོན་ལྷན་ཁང་གིས་པེ་ཅིང་ལ་ཏར་འཕྲིན་ཞིག་བསྐུར་བ་
དང་། དེའི་ནང“ཡུན་རིང་བོད་པས་མཐའ་བསྐོར་བའི་གནས་སྟངས་ལ་གྲ་སྒྲིག་ཆེད་ལོ་ཕྱེད་ལྷག་
གི་དམག་འབྲུ་དང་རྫས་མདེལ་ཟུར་འཇོག་བྱེད་རྒྱུ”དང་། “ཁ་ཐོར་རམ་འགོག་སྲུང་ཡག་པོ་མེད་
པའི་ས་གནས་ལས་ཁུངས”ལ་སྲུང་སྐྱོབ་བྱེད་ཐབས་ཀྱི་འཆར་གཞི་འཁོད་ཡོད། ཏར་འཕྲིན་དེའི་
ནང་ད་དུང“གལ་ཏེ་ང་ཚོས་ང་ཐུང་དང་སྐྲག་སྣང་མ་སྤངས་ན་ང་ཚོར་རྒྱལ་ཁ་འཐོབ་ཀྱི་མ་
རེད་”ཅེས་བཀོད་ཡོད་པ་ལས་སྐབས་དེར་རྒྱ་མིར་ཞེད་སྣང་བྱུང་ཡོད་པའང་མངོན།
ཕྱི་ལོ་༡༩༥༩ ལོའི་ཟླ་༣ ཚེས་༡༣ ཉིན་རྒྱ་ནག་དབུས་དམག་དོན་ཨུ་ཡོན་ལྷན་ཁང་་ལྷན་ཁང་གིས་
ལན་ཀྲའུ་དམག་ཁུལ་ཁང་གི་ས་དམག་དང་གནམ་དམག་ལ་བོད་ནང་འཛུལ་སྐྱོད་བྱེད་རྒྱུའི་བཀའ་
བསྒུགས་ཏེ་སྡོད་དགོས་པའི་བཀའ་བཏང་བ་རེད།
ཉིན་གཉིས་རྗེས་སམ། ཕྱི་ཟླ་༣ ཚེས་༡༥ཉིན་རྒྱ་ནག་གཞུང་གིས་བོད་ནང་འགྲེམས་གཏོང་
ཆེད་རྒྱ་དམག་ཁྲི་ཁ་ཤས་བསྡུ་རུབ་བྱས་པ་དང༌། ལས་བྱེད་གྲངས་༣༠༥ ཡོད་ཅིང༌། གསང་
མིང་དུ་“དཔུང་སྡེ་ཨང་༣༠༢ བཀོད་འདོམས་ཁང”ཞེས་བཏགས་པའི་སྤྱི་ཁྱབ་དམག་དཔོན་ཏིང་
ཧྲེང་གི“ཏིང་བཀོད་འདོམས་ཚན་པ”དཔུང་སྡེ་ཨང་༥༤ ནང་གསར་འཛུགས་བྱས། ཉིན་དེ་རང་
ལ་དཔུང་སྡེ་ཨང་༥༤ ནང་གཡུལ་འགྱེད་ལས་བྱ་ཁང་སྒྲིག་འཛུགས་བྱས་པ་དང༌། དེས་འཕྲལ་
མ་ཉིད་དུ་བོད་སྐྱོད་དམག་དཔུང་གི་སྒྲིག་འཛུགས་དང་བཀོད་འདོམས་ཀྱི་ལས་འགན་བླངས་པ་
རེད། ཀན་སུའུ་ཞིང་ཆེན་ལིན་ཐའོ་དུ་བཅའ་སྡོད་དཔུང་སྡེ་ཨང་༡༣༤ ཡི་མདའ་ཤོག་ཨང་
༤༠༡ ལ་ཉིན་རྒྱབ་ཆུ་ཚོད་གཉིས་པའི་ཐོག་ཏུ་མགྱོགས་མྱུར་ལྷ་སར་ཐོན་དགོས་པའི་བཀའ་རྒྱ་
འབྱོར་བ་དང༌། ཆུ་ཚོད་གཉིས་ཀྱི་རྗེས་ལ་ཁོ་ཚོ་བོད་དུ་འགྲོ་བཞིན་ཡོད། དུས་མཚུངས་སུ་དམག་
སྤྱི་ཀྲང་ཅིང་ཝུའུ་དང་ཀྲང་གོ་ཧྭ་གཉིས་གནམ་གྲུར་བསྡད་དེ་པེ་ཅིང་ནས་ཝུའུ་ཧན་དུ་མའོ་ཙེ་ཏུང་
གི“གྱེན་ལོག་ཞོད་འཇགས་སུ་གཏོང་བ་དང་བཅོས་བསྒྱུར་ལག་བསྟར”བྱེད་ཕྱོགས་ཀྱི་མཛུབ་སྟོན་
ཞུ་བར་སོང༌། ཉིན་རྗེས་མ་དེར་དམག་དཔུང་ཨང་༥༤ པའི་བཀོད་འདོམས་དཔོན་ཏིང་ཧྲེང་
གནམ་གྲུར་བསྡད་དེ་རྒྱ་ནག་དབུས་དམག་དོན་ཨུ་ཡོན་ལྷན་ཁང་དུ་བོད་ཀྱི་གཡུལ་འགྱེད་བཀོད་
སྒྲིག་དང་བསམ་ཚུལ་རྒྱུས་ལོན་བྱེད་པར་ཕྱིན།
ཕྱི་ལོ་༡༩༡༣ ལོར་ཅང་ཤིའི་ཞིང་ཆེན་ཡུས་ཏུའུ་རྫོང་ནང་སྐྱེས་པ་དང་། “དཔའ་ངར་ཆེ་
བའི་དམག་དཔོན”ཞེས་མིང་ཐོགས་པའི་ཏིང་ཧྲེང་ནི་རྒྱ་ནག་གི་རྩེ་ཕུད་དམག་དཔོན་ཆེན་པོའི་གྲས་
ཤིག་རེད། ཁོང་ལོ་བཅུ་བདུན་ཐོག་དམར་དམག་ནང་ཞུགས་ཡོད་པ་དང༌། གོ་མིན་ཏང་གིས་རྒྱ་
ནག་དམར་ཤོག་ཚོགས་པའི་ཅང་ཤིའི་རྟེན་གཞིར་རྒོལ་རྡུང་གཏོང་སྐབས་ཁོང་གིས་དེའི་སྲུང་སྐྱོབ་
ཀྱི་དམག་འཁྲུག་ཆེན་པོ་ལྔའི་ནང་ཞུགས་མྱོང་ཡོད། ཁོང་གི་མི་ཚེའི་བྱ་གཞག་ཁྲོད་ཁོང་གིས་ཕྱི་
ལོ་༡༩༥༣ ལོར་དམག་དཔུང་ཨང་༥༤ པའི་འགོ་ཁྲིད་དེ་ཀོ་རི་ཡའི་དམག་འཁྲུག་ནང་ཞུགས་
ཡོད་པ་དང༌། ཀུམ་སུང་གཡུལ་འགྱེད་སྐབས་ཁོང་གིས་བྱས་རྗེས་ཆེན་པོ་བཞག་ཡོད། ཕྱི་ལོ་
ལོའི་ཟླ་བ་ལྔ་པའི་ནང་རྒྱ་ནག་ཏུ་ཕྱིར་ལོག་བྱས་རྗེས་རྒྱ་ནག་དབུས་དམག་དོན་ཨུ་ཡོན་༡༩༥༨
ལྷན་ཁང་གིས་ཁོང་སི་ཁྲོན་ཞིང་ཆེན་དང་། བོད(རང་སྐྱོང་ལྗོངས)ཀྱི་འགན་ཡོད་པའི་མི་དམངས་
བཅིངས་འགྲོལ་དམག་གི་ཁྲེན་ཏུའུ་དམག་ཁུལ་ཁང་ནང་ལས་བསྐོས་བརྒྱབ་སྟེ་ཁྲུང་ཆིང་དུ་བཏང་
བ་རེད། ཁོང་ནི་འཇོན་ཐང་དང་དཔའ་ངར་ལྷག་པར་ཆེ་བའི་དམག་སྤྱི་ཞིག་ཡིན་པ་དང་། དེ་དུས་
ཁོང་གི་དམག་དཔུང་ཨང་༥༤ འཁྲུག་རྐྱེན་ཆུང་ཙག་ཅིག་ལས་མ་བྱུང་ནའང་བོད་ཐོག་འཕྲལ་རྒོལ་
བྱེད་ཆོག་ཆོག་ཏུ་བསྡད་ཡོད།
ཀན་སུའུ་དང་མཚོ་སྔོན་ཞིང་ཆེན་ནང་བོད་པ་དང་ཁ་ཆེ་བའི་ངོ་རྒོལ་བྱུང་རྗེས་རྒྱ་ནག་གཞུང་
གིས་འཛམ་གླིང་མཉམ་འབྲེལ་རྒྱལ་ཚོགས་ཀྱི་དམག་དཔུང་དང་དྲག་འཛིང་བྱས་ཏེ་ཕྱིར་ལོག་
བྱས་མ་ཐག་ཡིན་པའི་དམག་དཔུང་ཨང་༥༤ འཕྲལ་མ་ཐག་ཏུ་དེ་ཚོའི་ཐོག་དྲག་གནོན་བྱེད་
པར་བཏང༌། ལག་ཏུ་མེ་མདའ་རིང་མདའ་དང༌། མེ་མདའ་མེ་ལྕགས་ཁ་འབར། དཔའ་དམ། སྟ་
རེ་སོགས་ལས་མེད་པའི་གྲངས་ཉུང་མི་རིགས་ཀྱི་མི་མང་ཚོ་དམག་འཁྲུག་ལན་མང་བརྒྱབ་མྱོང་
བའི་ཏིང་ཧྲེང་གི་དམག་དཔུང་ཨང་༥༤ ཡི་དོ་ཟླ་ག་ལ་ཡིན། དམག་འཁྲུག་དེ་ཚོའི་སྐབས་དམག་
དཔུང་ཨང་༥༤ ལ་ཐོབ་པའི་རྒྱལ་ཁར་རྒྱ་ནག་གཞུང་གིས་བཀའ་འཁྲོལ་སྤྲད་པའི་ཡིག་ཆ་ཞིག་
ནང“ལུ་གུ་སྡེབ་གསོད”བཏང་བ་ཞེས་བསྔགས་བརྗོད་བྱས་ཡོད། དམག་དཔུང་ཨང་༥༤ ཡི་
དམག་མི་ཚོར་ཆ་མཚོན་ན། མདོ་སྟོད་སྨད་ཀྱི་བོད་པའི་ཐོག་ཏུ་དྲག་གནོན་གྱི་ལས་འགུལ་སྤེལ་
བ་དེ་ཚོ་བོད་རིགས་དགྲ་བོའི་དམག་ཇུས་ལ་རྒྱུས་ལོན་བྱེད་པ་དང༌། བོད་མཐོ་སྒང་དུ་དམག་
རྒྱག་གི་ཉམས་མྱོང་གསོག་པའི་གོ་སྐབས་ཡག་པོ་ཞིག་བྱུང་བ་རེད།
ཏིང་ཧྲེང་གི་ལས་རོགས་སུ་དམག་སྤྱི་གཞོན་པ་ཧྭང་ཤིན་ཐིང་ཡོད་ཅིང༌། ཁོང་ནི་རྒྱ་དམག་
ཁྲེན་ཏུའུ་དམག་ཁུལ་ཁང་གི་བཀོད་འདོམས་དཔོན་གཞོན་པ་རེད། ཁོང་ནི་ཕྱི་ལོ་༡༩༡༣ ལོར་
ཧུའུ་བེ་ཧུང་ཧུའུ་༠༠རུ་སྐྱེས་ཡོད་པ་དང༌། ཕྱི་ལོ་༡༩༢༨ ལོར་གུང་གཞོན་ཚོགས་པའི་ནང་ཞུགས་
རྗེས་ཕྱི་ལོ་༡༩༣༡ ལོར་དམར་དམག་ཁོངས་སུ་ཞུགས་པ་ཞིག་རེད། མི་ལོ་བཅུ་ཕྲག་མང་པོའི་
རིང་ཕུལ་དུ་བྱུང་བའི་དམག་དོན་གྲུབ་འབྲས་ལེགས་སོན་བྱུང་རྗེས་ཕྱི་ལོ་༡༩༥༣ ལོར་རྒྱ་ནག་
གཞུང་གིས་ཀོ་རི་ཡའི་དམག་འཁྲུག་སྐབས་ཁོང་མི་དམངས་དང་བླངས་དམག་གི་དམང་དཔུང་
ཨང་༡ པོའི་བཀོད་འདོམས་དཔོན་དུ་བསྐོ་གཞག་བྱས་པ་རེད།
འདུལ་དཀའ་བའི་མི་དེ་གཉིས་བོད་པས་གླགས་ཁེལ་ཐབས་མེད།
ཕྱི་ཟླ་༣ ཚེས་༡༥ ཉིན་ལམ་དུ་ཞུགས་པའི་རྒྱ་དམག་མདའ་ཤོག་ཨང་༤༠༡ གིས་མཚན་
གང་འགྲུལ་བཞུད་བྱས་མཐར་ཉིན་རྗེས་མའི་ཞོགས་པ་ལན་ཀྲའུ་རུ་འབྱོར། དེ་ནས་ཁོ་ཚོས་གྲང་
ངར་ཆེ་བའི་བོད་མཐོ་སྒང་དུ་དམག་རྒྱག་ལ་མཁོ་བའི་ཅ་དངོས་བླངས་པ་དང༌། དེ་རྗེས་མུ་མཐུད་མེ་
འཁོར་ནང་བསྡད་དེ་ལན་ཀྲའུ་དང་ཤིན་ཅང་བར་གྱི་མེ་འཁོར་ལྕགས་ལམ་གྱི་ནུབ་སྣེར་ཐུག་པའི་
ཀན་སུའུ་ཞིང་ཆེན་གྱི་ཤཱ་ཏུང་Imཟེར་བ་བར་”བསྐྱོད། ལམ་བར་དུ་མེ་འཁོར་ནང་མདའ་ཤོག་དེའི་
འགོ་ཁྲིད་ཀྱིས་དམག་མི་ཚོར་་བསམ་བློའི་སྐུལ་སློང་གཏིང་ཟབ”བྱས་པ་དང༌། དམག་མི་ཚོས་ཀན་
སུའུ་ཞིང་ཆེན་ཀན་ལྷོ་བོད་རིགས་རང་སྐྱོང་ཁུལ་ནང“ངོ་ལོག་ཞོད་འཇགས”སུ་བཏང་བའི་ཉམས་
མྱོང་སྤེལ་རེས་བྱེད་བཅུག་པ་རེད། ད་དུང་མདའ་ཤོག་དེའི་ཆབ་སྲིད་ཚན་པས“དམག་མི་ཚོའི་
སྤྱོད་ལམ་དང་ཆོད་སེམས་བརྟན་པོ”ཡོང་ཐབས་སུ“ངོ་ལོག་རྗེས་འདེད་གཏོང་བ”ཞེས་པའི་གཞས་
ཤིག་ཀྱང་རྩོམ་སྒྲིག་པར་འདེབས་བྱས་ཡོད།
བསམ་བློའི་སྐུལ་སློང་ཐོབ་རྗེས“དམག་མི་ཚོ་སེམས་ཤུགས་འཕར་བ་དང་། ངར་ལངས་ཏེ་
ཚང་མས་ངར་ངར་རྒོད་རྒོད་དང་ཆོད་སེམས་བརྟན་པོས་ངོ་ལོག་ཇག་པ་རྩ་མེད་བཟོ་རྒྱུ་ཡིན་པའི་
རྣམ་པ་བསྟན་པ་རེད།” འོན་ཀྱང༌། ཆབ་སྲིད་ཚན་པ་དེས་རྒྱ་དམག་ཚོར་བསམ་བློའི་སྐུལ་སློང་
བྱས་པ་དང་མཉམ་དུ་ཁོ་ཚོ་ལ“མི་མང”དང“ངོ་ལོག་ཇག་པ”ཇི་ལྟར་དབྱེ་བ་འབྱེད་དགོས་པ་དང༌།
ཇི་ལྟར་ཉེས་མེད་མི་མང་དཀྱུས་མར་ཤི་རྨས་མི་ཡོང་བ་བྱེད་དགོས་པའི་སྐོར་སློབ་སྟོན་བྱས་མེད།
ཁོ་ཚོའི་ཁ་གཏད་ནི་སྒྲིག་འཛུགས་དང་མཚོན་ཆ་ཐེབས་ཆག་ལས་མེད་པའི་བོད་རིགས་ཞིང་
པ་དང༌། འབྲོག་པ། གྲྭ་བཙུན་ཙམ་རེད།
ལྷ་སའི་དོན་རྐྱེན་བྱུང་ནས་བདུན་ཕྲག་གཅིག་མ་སོང་སྔོན་ཏེ། ཕྱི་ལོ་༡༩༥༩ལོའི་ཟླ་༣ ཚེས་༡༥
ཉིན་མཚམས་སུ་ཉམས་མྱོང་ཕུན་སུམ་ཚོགས་པོ་ཡོད་པའི་རྒྱ་དམག་མདའ་ཤོག་གཅིག་ངར་ངར་
རྒོད་རྒོད་ངང་ལྷ་སར་ཁ་གཏད་དེ་མགྱོགས་པོར་འགྲོ་བཞིན་ཡོད་པ་དང༌། མཁའ་དམག་མདེལ་
དབྱུག་མདའ་ཤོག་གཅིག་གྲ་སྒྲིག་ཚང་མ་ཚར་ཏེ་གོང་རིམ་གྱི་བཀའ་བསྒུགས་ནས་བསྡད་ཡོད།
དེ་ལྟར། མཚམས་དེར་རྒྱ་དམག་གིས་བོད་པའི་ཐོག་ཏུ་དྲག་རྒོལ་ཆེན་པོ་ཞིག་བྱེད་རྒྱུའི་གྲ་སྒྲིག་
ཨང་གསར་རེད།
རྒྱ་ནག་གཞུང་གིས་ད་དུང་ཐང་འཐབ་དམག་དཔུང་ཨང་༡ དང་༤ པའི་ཁོངས་གཏོགས་
རྐང་དམག་དཔུང་སྡེ་གསུམ་དང་རྐང་དམག་མདའ་ཤོག་གཉིས་ལ་དུས་ཡུན་ཐུང་ངུའི་ནང་བོད་དུ་
དམག་རྒྱག་པར་འགྲོ་ཆོག་ཆོག་བྱས་ཏེ་སྡོད་དགོས་པའི་བཀའ་བཏང་ཡོད། དམག་གི་སྡེ་ཚན་དེ་
ཚོར་དམག་རྒྱག་གི་སྦྱོང་བརྡར་ཕུན་སུམ་ཚོགས་པོ་ཡོད་པ་མ་ཟད། ད་དུང་དེ་སྔ་རྒྱ་མི་ལས་གཞན་
པའི་མི་རིགས་དང་མཐོ་སྒང་ཁུལ་དུ་དམག་འཐབ་བྱས་པའི་ཉམས་མྱོང་ཡང་ཡོད།
རྒྱ་དམག་ཁྲེན་ཏུའུ་དམག་ཁུལ་ཁང་གི་དཔུང་སྡེ་ཨང་༡༣༠ ཡིས་སི་ཁྲོན་ཞིང་ཆེན་གྱི་ཡན་
ཨན་ནས་ཐོན་ཏེ་མཚོ་བོད་གཞུང་ལམ་བརྒྱུད་བོད་ནང་འཛུལ་རྒྱུ་ཡིན་པ་དང༌། དཔུང་སྡེ་དེའི་
དམག་མི་ཚང་མ་དཀར་མཛེས་སུ་རུབ་འཛོམས་བྱེད་རྒྱུ་རེད། ཁོ་ཚོའི་མཐའ་མའི་དམིགས་ཡུལ་
ས་ཆ་ཆབ་མདོ་རེད།
རྒྱ་དམག་ཁུན་མིང་དམག་ཁུལ་ཁང་གི་དཔུང་སྡེ་༤༢ པའི་བཀོད་འདོམས་ཁང་གི་འགོ་ཁྲིད་
འོག་མདའ་ཤོག་ཨང་༡༢༦ གིས་ཤར་ལྷོ་ཁུལ་ནས་བོད་ནང་འཛུལ་རྗེས་བྱང་ཕྱོགས་སུ་ཁ་གཏད་
དེ་དཔུང་སྐྱོད་བྱེད་རྒྱུ་དང༌། ཁོ་ཚོའང་ལམ་བར་དུ་དཀར་མཛེས་སུ་རུབ་འཛོམས་བྱེད་རྒྱུ་རེད། ཁོ་
ཚོའི་མཐའ་མའི་དམིགས་ཡུལ་ས་ཆ་ཚྭ་ཁ་ལྷོ(སྨར་ཁམས་རྫོང་ནང)ཡིན་པ་དང་། ཁོ་ཚོའི་ལས་
འགན་ནི་ཚྭ་ཁ་ལྷོར་འབྱོར་རྗེས་དམག་སྤྱི་ཧྭང་ཤིན་ཐིང་གི་བཀོད་འདོམས་འོག་མདའ་ཤོག་དེས་
རྒྱ་ནག་དང་འབར་མའི་ས་མཚམས་བཀག་སྡོམ་བྱས་ཏེ་བོད་པ་ཚོ་ཤར་ལྷོ་ཁུལ་ནས་བྲོས་ཐར་ས་
མེད་པ་བཟོ་རྒྱུ་དེ་རེད།
མདའ་ཤོག་ཨང་༡༦༢ ཀྱང་དཀར་མཛེས་སུ་རུབ་འཛོམས་བྱེད་རྒྱུ་ཡིན་ཞིང་། ཁོ་ཚོའི་མཐའ་
མའི་དམིགས་ཡུལ་ས་ཆ་ཆབ་མདོ་རེད།
ཀན་ལྷོ་བོད་རིགས་རང་སྐྱོང་ཁུལ་དུ“ངོ་ལོག་ཟིང་འཁྲུག་ཞོད་འཇགས”སུ་གཏོང་བཞིན་ཡོད་
པའི་རྒྱ་དམག་ལན་ཀྲའུ་དམག་ཁུལ་ཁང་གི་ཐང་འཐབ་དམག་དཔུང་དཔུང་སྡེ་ཨང་༡༡ཐོག་མཪ་
ཏུན་ཧོང་དུ་རུབ་འཛོམས་བྱས་རྗེས་མཚོ་སྔོན་བརྒྱུད་བོད(རང་སྐྱོང་ལྗོངས)ནང་མདུན་སྐྱོད་བྱེད་རྒྱུ་
དང༌། ཁོ་ཚོའི་མཐའ་མའི་དམིགས་ཡུལ་ས་ཆ་ལྷ་ས་རེད།
ཀན་སུའུ་དང་མཚོ་སྔོན་ཞིང་ཆེན་ནང“ངོ་ལོག་ཟིང་འཁྲུག་ཞོད་འཇགས”གཏོང་བར་བཏང་
བའི་“རྒྱ་དམག་ཁྲེན་ཏུའུ་དམག་ཁུལ་ཁང་གི་དམག་དཔུང་ཨང་༥༤ ཡི་ཡན་ལག་དཔུང་སྡེ་ཨང་
༡༣༤”ཐོག་མར་གོར་མོར་རུབ་འཛོམས་བྱས། དེ་ནས་མཚོ་བོད་གཞུང་ལམ་བརྒྱུད་དེ་བོད་ནང་
མདུན་སྐྱོད་བྱེད་རྒྱུ་དང༌། ཁོ་ཚོའི་མཐའ་མའི་དམིགས་ཡུལ་ས་ཆ་ལྷ་ས་རེད།
ལན་ཀྲའུ་དང༌། ཁུན་མིང༌། ཁྲེན་ཏུའུ་དམག་ཁུལ་ཁང་ཆེན་པོ་གསུམ་གྱིས་སྟོབས་ཤུགས་
གཅིག་ཏུ་བསྒྲིལ་ཏེ་བོད་ཀྱི་མཐའ་སྐོར་རྩིས་ཡོད་ཀྱང༌། ཏཱ་ལའི་བླ་མ་དང་ཁོང་གི་སྲིད་གཞུང་ལ་
འཕྲིན་གཏོང་ཡོ་བྱད་དང་གསང་བའི་གནས་ཚུལ་འཚོལ་སྡུད་ཀྱི་མ་ལག་མེད་པར་བརྟེན་ཁོ་ཚོས་
རྗེས་སུ་བོད་དང་བོད་མིར་གང་འབྱུང་རྒྱུ་ཡིན་པ་ཟུར་ཙམ་ཡང་ཤེས་མེད་ལ། ནོར་བུ་གླིང་ཁའི་
མཐའ་སྐོར་དུ་འཛོམས་པའི་མི་མང་གིས་དེ་བས་ཀྱང་ཤེས་མེད།

༡༢ གསང་བའི་འཆར་གཞི།

༄༅། །རྒྱ་ནག་གི་ལོ་རྒྱུས་ནང་ལྷ་སའི་དོན་རྐྱེན་ཞེས་ཡོངས་གྲགས་ཆགས་པའི་ཕྱི་ལོ་༡༩༥༩
ལོའི་ཟླ་༣ ཚེས་༡༠ཉིན་གྱི་ནོར་བུ་གླིང་ཁའི་ངོ་རྒོལ་ཁྲོམ་སྐོར་ལ་བརྟེན་ནས་རྒྱ་ནག་གཞུང་གིས་
ཕྱི་ཟླ་༣ ཚེས་༢༠ཉིན་གྱི་ཐོ་རེངས་ནས་བོད་པའི་ཐོག་ཏུ་དྲག་པོའི་རྒོལ་རྡུང་གཏོང་འགོ་བཙུགས་
པ་དང་། དེ་ནི་ལྷ་སའི་དམག་འཁྲུག་གི་དངོས་གཞིའི་འགོ་འཛུགས་རེད། ལྷ་སའི་དོན་རྐྱེན་དང་
ལྷ་སའི་དམག་འཁྲུག་དབར་ཉིན་བཅུའི་ཁྱད་པར་ལས་མེད་ཀྱང༌། ཉིན་བཅུ་དེ་ཚོའི་རིང་བོད་མི་
རིགས་ཀྱི་ལས་དབང་ལ་དཀར་ནག་ཕྱིན་ཅི་ལོག་པ་ལྟ་བུའི་འགྱུར་ལྡོག་བྱུང་བར་བརྟེན་བོད་པའི་
བྱུང་རབས་ལོ་རྒྱུས་ནང་ཉིན་བཅུ་པོ་དེ་ཚོ་གལ་ཆེན་པོ་ཆགས་ཡོད། འོན་ཀྱང་། ཆོས་དད་ཆེ་བའི་
བོད་པ་མང་པོའི་སེམས་ནང་ཉིན་བཅུ་དེ་ཚོའི་རིང་ཏཱ་ལའི་བླ་མར་རྒྱ་མིའི་བཙན་དབང་འོག་ནས་
བྲོས་བྱོལ་དུ་ཕེབས་རྒྱུའི་གོ་སྐབས་ཤིག་ཐོབ་པར་བརྟེན་ཉིན་བཅུ་པོ་དེ་ཚོ་བོད་པའི་སྤྱི་མཐུན་གྱི་
བསོད་ནམས་དང་ལྷ་ཆོས་སྐྱོང་སྲུང་མའི་འཕྲིན་ལས་ཀྱི་ནུས་མཐུ་རྒྱས་པའི་དུས་སྐབས་ཤིག་རེད།
ཕྱི་ལོ་༡༩༥༩ ལོའི་ཟླ་༣ ཚེས་༡༡ ཉིན་ནོར་གླིང་ཕོ་བྲང་ཕྱི་ནང་དུ་འཛོམས་པའི་མི་ཚང་
མས་སེམས་ཁྲལ་ཆེ་ཤོས་བྱེད་ཡུལ་ནི་ཏཱ་ལའི་བླ་མའི་སྐུ་ཕྱྭར་སྲུང་སྐྱོབ་བྱེད་རྒྱུ་དེ་རེད། དེ་ལྟར་
ཡང༌། ནོར་བུ་གླིང་ཁའི་ནང་གི་གོས་ཆེན་གྱི་གྱོན་པ་བཞེས་པའི་བཀའ་བློན་རྣམ་པ་དང་ནོར་བུ་
གླིང་ཁའི་ཕྱི་རོལ་གྱི་ཕྱུ་པ་རྩབ་ཧྲལ་གྱོན་པའི་མི་མང་དཀྱུས་མ་ཚོའི་བསམ་བློ་གཏོང་སྟངས་དང་།
ལྷག་པར་དུ་ཁོ་ཚོའི་ཐབས་ཇུས་འདམ་ཀ་ལ་གནམ་ས་ལྟ་བུའི་ཁྱད་པར་ཡོད།
བོད་གཞུང་གི་དཔོན་རིགས་ཁག་གཅིག་གིས་མི་མང་གི་སྐུ་ཚབ་དང་ལྷན་དུ་ཡོངས་གྲགས་
ཐོག་ཚོགས་འདུར་ཞུགས་བཞིན་ཡོད་ཀྱང༌། ཁྲོམ་སྐོར་བྱེད་མཁན་མང་ཚོགས་ཀྱིས་ཟུར་འབུད་
བཏང་བའི་བཀའ་བློན་རྣམ་པ་དང་ཏཱ་ལའི་བླ་མའི་སྐུ་བཅར་སྐྱ་སེར་ཞབས་ཕྱི་ཚོའང་ལོགས་སུ་
གསང་བའི་ཚོགས་འདུ་འཚོག་བཞིན་ཡོད། བོད་པ་ཚོས་རྒྱ་མིའི་དམག་སྤྱི་ཐན་ཀྭན་སན་གྱིས་
ལྷ་སའི་རྒྱ་ནག་གཞུང་གི་སྲི་ཞུ་བའི་སྒྲིག་འཛུགས་ཁག་ནང་དྲག་ཆས་སྤྲས་པའི་ཡུལ་དམག་
གསར་བཟོ་བྱས་ཡོད་པ་དང༌། གྲོང་ཁྱེར་ཧྲིལ་པོ“མཉམ་འབྲེལ་ཉེན་སྲུང་ས་ཁུལ”མང་པོར་བགོས་
ཏེ་དམག་རྒྱག་ལ་སྐུལ་སློང་བྱས་ཡོད་པ་ཤེས་ཀྱི་མེད་ལ། རྒྱ་ནག་དབུས་དམག་དོན་ཨུ་ཡོན་ལྷན་
ཁང་གིས་རྒྱ་དམག་ཁྲི་ཁ་ཤས་བོད་ནང་བཏང་ཡོད་པའང་ཤེས་ཀྱི་མེད། ཕྱི་རོལ་གྱི་འཛམ་གླིང་དང་
འབྲེལ་བ་ཏོག་ཙམ་ཡང་མེད་པའི་གནས་སྟངས་འོག་བོད་པ་ཚོས་ཐག་གཅོད་གང་དང་གང་བྱས་པ་
ཚང་མ་རིག་ཤེས་དང་ལོ་རྒྱུས་ཀྱི་ཉམས་མྱོང་གཞིར་བཞག་སྟེ་བྱེད་པ་ལས་ཐབས་གཞན་མེད།
བོད་པའི་ཆོས་དང་འཇིག་རྟེན་གཉིས་ཀའི་ཡིད་ཆེས་བྱེད་སྲོལ་ནང་ཏཱ་ལའི་བླ་མ་ནི་རྒྱལ་
པོའམ། གོང་མ་ཞིག་ལས་ཡོངས་སུ་ཐ་དད་རེད། སྲོལ་རྒྱུན་དུ་ཏཱ་ལའི་བླ་མ་བོད་གཞུང་གི་གོང་ན་
མེད་པའི་དབུ་ཁྲིད་ཡིན་ཡང༌། ཁོང་གིས་བོད་པའི་ཆོས་ལུགས་འཚོ་བའི་ནང་བཟུང་བའི་མཚན་
གནས་དེ་གང་ལས་ཀྱང་གལ་ཆེ་བ་རེད། དད་ལྡན་བོད་པ་ཚོས་ཏཱ་ལའི་བླ་མ་རིམ་བྱོན་ནི་སངས་
རྒྱས་ཀུན་གྱི་སྙིང་རྗེའི་རང་གཟུགས་འཕགས་མཆོག་ཕྱག་ན་པདྨོ་འཁོར་བའི་སྡུག་བསྔལ་ནང་ལྷུང་
བའི་འགྲོ་དྲུག་སེམས་ཅན་གྱི་མགོན་སྐྱབས་སུ་བྱོན་པའི་སྤྲུལ་པ་ཡིན་པར་ངོས་བཟུང་སྟེ་དད་གུས་
ཞུ་གི་ཡོད། ད་ལྟ་འཚོ་ཞིང་བཞེས་པའི་ཏཱ་ལའི་བླ་མ་བསྟན་འཛིན་རྒྱ་མཚོ་ནི་སྤྱན་རས་གཟིགས་ཀྱི་
རྣམ་སྤྲུལ་སྐུ་ཕྲེང་བཅུ་བཞི་པ་རེད།
ཏཱ་ལའི་བླ་མ་ནི་བོད་མི་རིགས་ཀྱི་ཚེ་རབས་སྔོན་མ་དང་ད་ལྟའི་ངོ་བོ་མཚོན་བྱེད་ཅིག་ཡིན་
པས་མ་ཟད། ཁོང་ནི་བོད་མི་རིགས་ཀྱི་བྱུང་རབས་ལོ་རྒྱུས་དང༌། ཚེ་འདིའི་བྱིན་རླབས། མ་འོངས་
པའི་རེ་བ་ཡིན་པས་ཉེན་ཁའི་དུས་སྐབས་སུ་བོད་པ་ཚང་མས་སེམས་ཁུར་བྱེད་ཡུལ་གཙོ་བོ་ཏཱ་
ལའི་བླ་མའི་སྐུ་ཕྱྭ་དང་ཁོང་གི་བདེ་སྡུག་རེད། འོན་ཀྱང་། བོད་ནི་རྒྱ་དཀར་ནག་གཉིས་དབར་ཚུད་
པའི་མི་འབོར་ཉུང་ལ། དྲག་པོའི་དམག་གི་སྟོབས་ཤུགས་ཞན་པའི་རྒྱལ་ཁབ་ཆུང་ཆུང་ཞིག་རེད།
ཕྱི་ལོ་༡༩༥༩ ལོར་ཏཱ་ལའི་བླ་མ་སྐུ་ཕྲེང་བཅུ་བཞི་པའི་སྐུ་ཕྱྭར་ཉེན་ཁ་ཕྲད་དུས་བོད་མི་མང་གི་
སེམས་ནང་རང་བཞིན་གྱིས་ཏཱ་ལའི་བླ་མ་སྐུ་ཐོག་གོང་མའི་སྐབས་ཀྱི་གནས་ཚུལ་འཁོར་བ་རེད།
ཕྱི་ལོ་༡༩༠༤ ལོར་རྒྱ་གར་དབྱིན་ཇིའི་གཞུང་གིས་བོད་ལ་བཙན་འཛུལ་བྱེད་སྐབས་ཏཱ་ལའི་བླ་མ་
སྐུ་ཕྲེང་བཅུ་གསུམ་པས་ཐོག་མར་སོག་ཡུལ་དང་དེ་ནས་རྒྱ་ནག་ཏུ་བྲོས་བྱོལ་དུ་ཕེབས་པ་དང་།
ཕྱི་ལོ་༡༩༠༨ ལོར་ལྷ་སར་ཕྱིར་ལོག་གནང་རྗེས(ཆིང་རྒྱལ་རབས་ཀྱི)རྒྱ་མིས་ཕྱི་ལོ་༡༩༡༠
བོད་ལ་བཙན་འཛུལ་བྱས་པར་བརྟེན་ཁོང་གིས་རྒྱ་གར་དུ་བྲོས་བྱོལ་ལ་ཕེབས་པ་རེད། རྒྱ་གར་
ནང་ཡུལ་བྱོལ་དུ་བཞུགས་རིང་ཆིང་གོང་མའི་སྲིད་གཞུང་གིས་ཏཱ་ལའི་བླ་མ་སྐུ་ཕྲེང་བཅུ་གསུམ་
པའི་ཆབ་སྲིད་སྐུ་དབང་མེད་པ་བཟོས་པའི་བཀའ་རྒྱ་བཀྲམ་ཡོད་ཀྱང་། དད་ལྡན་བོད་མི་མང་ཁྲོད་
དུ་ཁོང་གི་སྐུ་དབང་ཉམས་པ་མེད་པར་གནས་པ་དང༌། རྒྱ་ནག་ཆིང་གོང་མའི་སྲིད་གཞུང་མགོ་རྟིང་
ལོག་རྗེས་ཕྱི་ལོ་༡༩༡༣ ལོར་ཁོང་གིས་བོད་ཀྱི་སྲིད་དབང་མུ་མཐུད་བཟུང་བ་རེད།
ཕྱི་ལོ་༡༩༥༠ ང་གྲངས་ནང་ཁམས་དང་ཨ་མདོ་ཁུལ་དུ་དྲག་པོའི་དམག་འཁྲུག་འགོ་ཚུགས་
དུས་ཏཱ་ལའི་བླ་མ་སྐུ་ཕྲེང་བཅུ་བཞི་པ་བྲོས་བྱོལ་དུ་ཕེབས་སྲིད་པའི་གནས་སྟངས་ཤིག་ཡོད་
པ་དང༌། ཕྱི་ལོ་༡༩༥༦ ལོར་ཁོང་རྒྱ་གར་དུ་འཚམས་གཟིགས་ལ་ཕེབས་དུས་སྐྱབས་བྱོལ་དུ་
བཞུགས་གྲབས་གནང་བ་རེད། ཕྱི་ལོ་༡༩༥༨ ལོའི་ལོ་སྨད་དུ་རྒྱ་ནག་དམར་པོའི་གཞུང་གིས་ཐེ་
ཝན་གྱི་དབང་སྒྱུར་འོག་ཡོད་པའི་ཅིན་མེན་དང་མཱ་ཛུའུ་གླིང་ཕྲན་ཁག་ཐོག་མེ་སྒྱོགས་འཕངས་
ཏེ་དྲག་རྒོལ་བྱེད་སྐབས་ཏཱ་ལའི་བླ་མ་བྲོས་བྱོལ་དུ་ཕེབས་སྲིད་པའི་གནས་སྟངས་དེ་བསྐྱར་དུ་བྱུང་
བ་རེད། དེ་དུས་ཏཱ་ལའི་བླ་མ་ལྷ་ས་ནས་སྤྱི་ལེ་༥༠ ལྷག་སར་ཆགས་པའི་དགའ་ལྡན་དགོན་པར་
གཟིགས་སྐོར་དུ་ཡོད་ཅིང༌། སྐུ་སྲུང་མདའ་དཔོན་ཕུན་ཚོགས་བཀྲ་ཤིས་ཀྱིས་ཁོང་ལ་དགའ་ལྡན་
དགོན་པ་ནས་ཐད་ཀར་རྒྱ་གར་དུ་བྲོས་བྱོལ་ལ་ཕེབས་དགོས་པའི་བསམ་ཚུལ་ཞུས་ཀྱང་། དེར་
ཁོང་གིས་མོས་མཐུན་གནང་མེད།
ཏཱ་ལའི་བླ་མ་ལྷ་ས་ནས་གདན་འདྲེན་ཞུ་བའི་མཐའ་མའི་ཐག་གཅོད་དེ་རྗེས་ལ་མ་གཏོགས་
བྱས་མེད་ཀྱང༌། ཕྱི་ཟླ་༣ ཚེས་༡༡ ཉིན་མཚམས་སུ་བཀའ་བློན་རྣམ་པས་བབ་བསྟུན་གྱི་འཆར་
གཞི་ཞིག་འདིང་འགོ་བཙུགས་ཟིན་ཡོད། དེའང་ཁོ་ཚོས་ཐོག་མར་ཏཱ་ལའི་བླ་མ་ཡར་ཀླུང་གཙང་
པོའི་ཕ་རོལ་དུ་ཆུ་བཞི་སྒང་དྲུག་བསྟན་སྲུང་དང་བླངས་དམག་གི་དབང་སྒྱུར་འོག་ཡོད་པའི་ས་
ཁོངས་སུ་གདན་འདྲེན་ཞུ་རྒྱུ་དང༌། དེ་ནས་རྒྱ་ནག་གཞུང་དང་འབྲེལ་མོལ་འཛུགས་ཐབས་བྱེད་
རྒྱུའི་འཆར་གཞི་བཏིང་བ་རེད། ཏཱ་ལའི་བླ་མ་གདན་ཞུའི་ཞིབ་ཕྲའི་འཆར་གཞི་འདིང་བའི་སྐུ་དབང་
བཀའ་ཤག་གིས་མགྲོན་གཉེར་ཆེ་མོ་ཕ་ལྷར་ཕུལ་བ་དང༌། གནས་ཚུལ་དེ་གལ་ཧ་ཅང་ཆེན་པོ་དང་
གསང་བ་དམ་གཟབ་བྱེད་དགོས་པས་ཁོ་ཚོས་ཐ་ན་ཏཱ་ལའི་བླ་མ་ལའང་ཉིན་མང་པོའི་རིང་གསང་
བ་བྱས་པ་རེད།
སྐབས་དེར་ལྷ་སའི་ནང་མགྲོན་གཉེར་ཆེ་མོ་ཕ་ལྷ་ནི་དབང་ཐང་ཆེ་ཤོས་ཀྱི་མི་སྣ་ཞིག་རེད།
ཏཱ་ལའི་བླ་མའི་མགྲོན་གཉེར་ཆེ་མོ་ཡིན་པའི་ཆ་ནས་ཏཱ་ལའི་བླ་མའི་མཇལ་ཁ་ཞུ་མཁན་ཚང་མས་
ཁོང་མ་བརྒྱུད་པར་མཇལ་ཁ་ཞུ་ཐུབ་ཐབས་མེད་སྟབས་ཁོང་དང་མི་སྣ་འདྲ་མིན་སྣ་ཚོགས་འབྲེལ་
བ་ཡོད། ད་དུང་སྐུ་ན་གཞོན་པའི་ཏཱ་ལའི་བླ་མ་དང་བསྡུར་ན་མགྲོན་གཉེར་ཆེ་མོ་ཕ་ལྷ་ལོ་མང་པོས་
རྒན་པ་ཡིན་པས་ཁོང་ལ་ཉམས་མྱོང་ཕུན་སུམ་ཚོགས་པོ་ཡོད་པ་དང་། ལས་དོན་གང་བསྒྲུབས་
ཀྱང་ཁོང་ལ་ཞིབ་ཚགས་དང་བབ་བརླིང་གི་རང་བཞིན་ལྡན་ཡོད། ཏཱ་ལའི་བླ་མ་བྲོས་བྱོལ་དུ་གདན་
ཞུའི་འཆར་གཞི་འདིང་བའི་ལས་འགན་ལྕི་པོ་ཕྲག་ཐོག་ཏུ་བླངས་རྗེས་ཁོང་གི་དྲན་པའི་མེ་ལོང་ངོས་
སུ་ལོ་གཅིག་ལྷག་གོང་ཁོང་དང་གསང་བའི་སྒོ་ནས་ཐུག་འཕྲད་བྱེད་མཁན་ཁམས་པ་ཨ་ཐར་དང་
བློ་ཚེ་གཉིས་ཤར། ཁམས་པ་དེ་གཉིས་ཀྱིས་ཁོང་འཚོལ་བར་ཐེངས་གཉིས་སླེབས་རྗེས་གར་སོང་
ཆ་མེད་དུ་གྱུར་པ་དང༌། དེ་རྗེས་ཁོ་གཉིས་སྐོར་ལ་གོ་རྒྱུ་ཐོས་རྒྱུ་མེད། འོན་ཀྱང༌། མགྲོན་གཉེར་
ཆེ་མོ་ཕ་ལྷའི་སེམས་ནང་ཁོ་གཉིས་ཏན་ཏན་ལྷོ་ཁ་ཁུལ་དུ་ཡོད་ངེས་རེད་སྙམ། ཁོ་གཉིས་ལ་སྐུད་
མེད་གློག་འཕྲིན་གཏོང་ཆས་ཡོད་ཅིང༌། དེ་ནི་བོད་ཀྱིས་ཕྱི་རོལ་གྱི་འཛམ་གླིང་དང་་འབྲེལ བྱེད་
པའི་ཐབས་ལམ་ཉག་གཅིག་ཡིན་པས་ཁོང་གིས་ཁམས་པ་དེ་གཉིས་གང་མགྱོགས་ལྷ་སར་སྐད་
གཏོང་རྒྱུའི་ཐག་བཅད་པ་རེད། བོད་གཞུང་བཀའ་ཤག་ལ་དེང་དུས་ཀྱི་འཕྲིན་གཏོང་སྒྲིག་ཆས་
མེད་སྟབས་མགྲོན་གཉེར་ཆེ་མོས་གནའ་སྲོལ་ལྟར་བང་ཆེན་ཞིག་མི་དེ་གཉིས་འཚོལ་བར་གཏོང་
རྒྱུ་ལས་ཐབས་ཟད། དེར་བརྟེན། ཁོང་གིས་བློས་ཁེལ་བའི་མི་ཞིག་དྲུང་དུ་བོས་པ་དང་། ཁོང་ངོ་
མས་མཛུབ་སྟོན་དང་ཐབས་ཇུས་སློབ་སྟོན་བྱས་ནས་བཏང་ངོ་།
དེ་ཉིན་མཚན་མོ་བོད་པ་དཀྱུས་མ་ཞིག་ཏུ་སྣང་བའི་སྐྱེས་པ་ཞིག་གིས་རྟ་ཁྲིད་དེ་ནོར་བུ་གླིང་ཁ་
ནས་ཕྱིར་ཐོན་པ་དང་། གྲམ་པ་རྒྱ་ཆེན་པོ་དེ་བརྒལ་ཏེ་སྐྱིད་ཆུའི་གྲུ་ཁར་འབྱོར། གྲུ་ཤན་སྔ་ས་ནས་
གྲུ་ཁར་བཏགས་ཡོད་པས་སྐྱེས་པ་དེས་ཞོན་རྟ་གྲུའི་ནང་ཁྲིད་རྗེས་མཉན་དཔོན་གྱིས་གྲུ་སྐྱ་བསྐོར་
ནས་སྐྱེས་པ་དེ་དང་ཞོན་རྟ་གཉིས་དལ་བུར་ཆུ་བོའི་ཕ་རོལ་དུ་བསྐྱལ། སྐྱིད་ཆུའི་ལྷོ་ངོགས་སུ་འབྱོར་
མཚམས་སྐྱེས་པ་དེས་རྟ་ཁྲིད་དེ་གྲུ་ལས་བབ་པ་དང༌། ཡང་ཤ་དོད་པོས་མཆོངས་ཏེ་རྟར་བཞོན་
རྗེས་རྟིང་པས་རྟའི་ལྟོ་བར་བརྡུངས་ཙམ་བྱས་པས་ཅང་ཤེས་རྟ་ཕོས་བྱ་འཕུར་བ་ལྟར་བརྒྱུགས་ཏེ་
ཡུད་ཙམ་རྗེས་མཐའ་མི་གསལ་བའི་མཚན་མོའི་མུན་ནག་ཁྲོད་མཐོང་ཡུལ་དུ་མེད་པར་གྱུར།
ཕྱི་ཟླ་༣ ཚེས་༡༡ ཉིན་ཏཱ་ལའི་བླ་མ་ནོར་གླིང་རྟག་བརྟན་མི་འགྱུར་ཕོ་བྲང་ནང་ཞལ་མདངས་
ཉམས་ནས་ཐུགས་སེམས་མི་སྤྲོ་བར་བཞུགས་ཡོད། ད་ལན་གྱི་ཉེན་ཁ་ཆེ་བའི་དུས་སྐབས་དེ་ཁོང་
གིས་བོད་ཀྱི་སྲིད་དབང་བཞེས་ཏེ་ལོ་བཅུ་མ་ཟིན་ཙམ་ནང་ཕྲད་པའི་གོད་ཆག་ཐེངས་གཉིས་པ་དེ་
རེད། ཕྱི་ལོ་༡༩༥༠ ལོའི་གོད་ཆག་དེ་ཐག་རིང་ཆབ་མདོར་བྱུང་བ་ཡིན་ཡང་། ད་ལན་གྱི་གོད་ཆག་
འདི་ཁོང་གི་ཕོ་བྲང་གི་གཞུང་སྒོའི་མདུན་དུ་འབྱུང་བཞིན་ཡོད། དེས་གང་སྟོན་གྱི་ཡོད་དམ་ཞེ་ན།
ཁོང་གིས་འདས་པའི་ལོ་བརྒྱད་རིང་ཁོང་གི་མི་མང་དང་རྒྱ་མི་དམར་པོའི་དབར་བར་སྡུམ་གྱི་འབད་
བརྩོན་གནང་བར་གྲུབ་འབྲས་ཐོན་མེད་པ་མཚོན་གྱི་ཡོད་ཅིང་། མང་ཚོགས་ཁོང་ཁྲོ་མེ་ལྟར་འབར་
ནས་ཚོད་འཛིན་བྱེད་ཐབས་མེད་པར་གྱུར་ཡོད།
དེ་དུས་ལྷ་ས་གྲོང་ཁྱེར་ནང་དུས་སྐབས་ཇི་ཙམ་ཛ་དྲག་པོ་ཡིན་པ་ཧ་ལམ་ཏཱ་ལའི་བླ་མ་ལས་
ལྷག་པ་རྒྱུས་མངའ་ཡོད་མཁན་མེད། བོད་མི་མང་གིས་ཁོང་ལ་ལྷག་བསམ་རྣམ་དག་ཡིན་པར་
ཁོང་ལ་དོགས་པ་མེད་ཅིང༌། རྒྱ་མི་དམར་པོ་གདུག་རྩུབ་ཧ་ཅང་ཆེན་པོ་ཡིན་པར་ཡང་ཁོང་ལ་
དོགས་པ་མེད། ཕྱི་ལོ་༡༩༥༦ ལོར་རྒྱ་གར་གྱི་རྒྱལ་ས་ལྡི་ལི་གསར་པའི་ནང་ཀྲའུ་ཨེན་ལད་ཀྱིས་
ཁོང་ལ་བོད་པས་གྱེན་ལོག་བྱས་ན་རྒྱ་ནག་གཞུང་གིས་དྲག་གནོན་བྱེད་རྒྱུར་ཐེ་ཚོམ་བྱེད་ཀྱི་མིན་
ཞེས་བཤད་ཡོད་པ་དང༌། ཁམས་དང་ཨ་མདོ་ཁུལ་དུ་བྱུང་བའི་གནས་ཚུལ་རིམ་པས་ཀྱང་རྒྱ་ནག་
གཞུང་གིས་ལོག་སྤྱོད་པར་ངོས་བཟུང་བའི་ཐོག་ཏུ་སྙིང་རྗེ་བྱེད་རྒྱུ་མིན་པ་ཁ་གསལ་པོ་རེད། ཏཱ་
ལའི་བླ་མས་དཔའ་བློ་ཁོག་ཙམ་ལས་གཞན་ཧ་ལམ་གང་ཡང་མེད་པའི་ཁོང་གི་མི་མང་གིས་རྒྱ་
མི་ཕམ་ཉེས་སུ་གཏོང་ཐུབ་ཐབས་མེད་པ་གསལ་པོར་མཁྱེན་གྱི་ཡོད་པས་ཁོང་གིས་སྒྲུབ་དགོས་
པའི་ཁ་ཚ་དགོས་གཏུགས་ཀྱི་ཕྱག་ལས་ནི་གནས་ཚུལ་ཇེ་སྡུག་ཏུ་མི་འགྲོ་བ་དང༌། མི་གསོད་ཁྲག་
སྦྱོར་གྱི་གནས་ཚུལ་མི་ཡོང་བ་གནང་རྒྱུ་དེ་རེད། དེ་ལྟར་ཡོང་ཐབས་སུ་ཏཱ་ལའི་བླ་མས་ངེས་པར་
དུ་ཕྱོགས་གཅིག་ནས་རང་གཤིས་ངན་པའི་དམག་སྤྱི་ཐན་ཀྭན་སན་གྱི་ཁོང་ཁྲོ་ཞི་ཐབས་གནང་
དགོས་པ་དང༌། ཕྱོགས་གཞན་དེར་སེམས་ཚོར་དྲག་པོས་ཟིན་པའི་མང་ཚོགས་ལ་གོ་བསྐོན་
བསླབ་བྱ་གནང་སྟེ་ཁོ་ཚོ་ཁ་ཐོར་དུ་གཏོང་དགོས་ཀྱི་ཡོད། ཏཱ་ལའི་བླ་མའི་དགོངས་པར་གལ་ཏེ་
ཁོང་གིས་ཐབས་ཤེས་བཏང་སྟེ་དུས་ཚོད་གང་ཙམ་འགོར་འགྱངས་བཏང་ཐུབ་ན་མང་ཚོགས་ཀྱི་
ཁོང་ཁྲོ་ཞི་རྗེས་ཁོ་ཚོ་རང་བཞིན་གྱིས་ཁ་ཐོར་དུ་འགྲོ་རྒྱུ་ཡིན་པ་དང༌། རྒྱ་མིར་བོད་པའི་ཐོག་ཏུ་དྲག་
གནོན་བྱེད་པའི་རྒྱུ་མཚན་མེད་པ་ཆགས་རྒྱུའི་རེ་བ་བྱུང་བ་རེད།
ཏཱ་ལའི་བླ་མས་རྒྱ་མཚོ་གླིང་སྤྲུལ་སྐུས་ཁྱེར་ཡོང་བའི་རྒྱ་མིའི་དམག་སྤྱི་ཐན་ཀྭན་སན་གྱི་ཡི་
གེ་དེ་ཡང་བསྐྱར་ཐེངས་གཅིག་བཀླགས། ཡི་གེ་དེའི་ཚིག་འགྲོས་གུས་ཞབས་ལྡན་པ་ཡིན་ཡང༌།
དེས་ཀློག་པ་པོར་ཟློག་ཏུ་མེད་པར་གྲང་ཤུར་ཤུར་གྱི་ཚོར་བ་ཞིག་སྟེར་གྱི་ཡོད་དེ།
བཀུར་འོས་ཏཱ་ལའི་བླ་མར།
ཁྱེད་ཀྱིས་དམག་ཁུལ་ཁང་དུ་ཕེབས་འདོད་གནང་བ་གནས་ཚུལ་ཧ་ཅང་བཟང་པོ་ཞིག་ཡིན་
པས་ང་ཚོས་དགའ་སྤྲོ་ཆེན་པོས་དགའ་བསུ་ཞུ་གི་ཡོད། འོན་ཀྱང༌། ལོག་སྤྱོད་པས་བཤམས་པའི་
ཇུས་ངན་དང་དབྱེན་སྦྱོར་དཀྲུག་ཤིང་གིས་སྐུ་ཉིད་ལ་སྐུ་ངལ་ཆེན་པོ་བཟོས་པར་བརྟེན་རེ་ཞིག་འདི་
ཕྱོགས་སུ་མ་ཕེབས་ན་བཟང་།
གུས་འདུད་དང་སྐུ་གཟུགས་ལ་ཐུགས་ཅག་ཡོང་བ་ཞུ་བཅས།
ཐན་ཀྭན་སན་གྱིས་ཕྱི་ལོ་༡༩༥༩ ལོའི་ཟླ་༣ ཚེས་༡༠ ཉིན་ཕུལ།
ཏཱ་ལའི་བླ་མས་ཐན་ཀྭན་སན་གྱི་ཡི་གེ་དེའི་བོད་འགྱུར་གཤམ་གྱི་ཤོག་སྟོང་ཐོག་ཡིག་ལན་འདི་
ལྟར་བྲིས་ཡོད།
བརྩེ་བའི་ཆབ་སྲིད་ཨུ་ཡོན་བློ་མཐུན་ཐན་ལགས།
ཁ་ས་ངོས་ཀྱིས་དམག་ཁུལ་ཁང་དུ་འཁྲབ་སྟོན་ལྟད་མོར་འགྲོ་རྒྱུའི་ཐག་བཅད་ཀྱང༌། མི་
ངན་ཉུང་ཤས་ཤིག་གིས་ངན་སྐུལ་བྱས་པ་དང༌། སྐྱ་སེར་མི་མང་གིས་དོན་དངོས་གནས་
ཚུལ་མི་ཤེས་པར་ཁོ་ཚོའི་རྗེས་སུ་འབྲངས་ཏེ་ངོས་ལ་བཀག་འགོག་བྱས་པར་བརྟེན་དམག་
ཁུལ་ཁང་དུ་ཡོང་ཐབས་མི་འདུག་པས་ངོ་ཚ་ཁ་སྐྱེངས་དང་སེམས་ཁྲལ་ཆེན་པོ་བྱུང་ཡང་བྱ་
དཀའ་བྱེད་གཏད་ཀྱི་གནས་སུ་གྱར། ཁྱེད་ཀྱིས་སེམས་འཛིན་ཏོག་ཙམ་ཡང་མ་གནང་བར་
ངོས་ལ་བསྐུར་བའི་ཡི་གེ་མིག་མདུན་དུ་ཐོན་མ་ཐག་སེམས་ནང་དགའ་སྤྲོ་ཚད་མེད་བྱུང༌།
ལོག་སྤྱོད་མི་ངན་ཚོས་ད་ལྟ་ངོས་ཀྱི་སྐུ་ཕྱྭའི་སྲུང་སྐྱོབ་ལ་ཁ་གཡར་ཏེ་ངོས་ལ་གནོད་པའི་
བྱེད་སྒོ་སྤེལ་བཞིན་འདུག་པས་ངོས་ཀྱིས་དེ་ཚོ་ལྷིང་འཇགས་སུ་གཏོང་ཐབས་བྱེད་བཞིན་
ཡོད། ཉིན་ཤས་རྗེས་གནས་ཚུལ་ལྷིང་འཇགས་བྱུང་མཚམས་ངོས་ཀྱིས་ཏན་ཏན་སྐུ་ཉིད་
དང་ཐུག་འཕྲད་བྱེད་རྒྱུ་ཡིན། གལ་ཏེ་ཁྱེད་ཀྱིས་ངོས་ལ་ནང་མའི་མཛུབ་སྟོན་གནང་རྒྱུ་ཡོད་
ན་བང་ཆེན་འདི་བརྒྱུད་དེ་འཛེམས་ཟོན་མེད་པར་གསུང་རོགས་གནང༌།
ཏཱ་ལའི་བླ་མ་ངོ་མས་ཕུལ།
ཏཱ་ལའི་བླ་མས་རྒྱ་མི་དང་འགྲིག་མཐུན་ཡོང་ཐབས་ལ་དམིགས་ཏེ་ཡི་གེ་དེའི་ནང་རྒྱ་མིའི་དཔོན་
ཐན་ཀྭན་སན་གྱི་ཚིག་སྦྱོར་དང་མཐུན་པ་དང༌། རྒྱུས་མངའ་མེད་པའི་དམར་ཤོག་ཚོགས་པའི་ཚིག་
སྤྱོད་མང་པོ་བེད་སྤྱོད་གནང་ཡོད། ཁོང་གིས་ཕྱིས་སུ་མཛད་རྣམ་ནང་དུས་ཚོད་འགོར་འགྱངས་
ཡོང་ཐབས་སུ་དེ་ལྟར་མི་བྱ་ཐབས་མེད་རེད” ཅེས་བྲིས་ཡོད། ཡི་གེ་དེའི་ནང་ཏཱ་ལའི་བླ་མས་རང་
གི་ཆེ་མཐོང་བློས་མ་བཏང་བ་དང་དུས་མཚུངས་སུ་གུས་ཞབས་ལྡན་པའི་སྒོ་ནས་རྒྱ་དཔོན་ཐན་
ཀྭན་སན་ལ་བཟོད་གསོལ་ཡང་ཞུས་ཡོད།
དེ་ཉིན་ཕྱི་དྲོ་ཐན་ཀྭན་སན་གྱིས་བང་ཆེན་ཞིག་ཡི་གེ་གཉིས་པ་ཞིག་སྐྱེལ་བར་བཏང་ཡོད།
ཏཱ་ལའི་བླ་མར།
ད་ལྟ་ལོག་སྤྱོད་པས་ཡོངས་གྲགས་ཐོག་འཛེམ་བག་མེད་པ་དང༌། སྨྱོ་ཧམ་ཆེན་པོས་རྒྱལ་
སྲུང་གཞུང་ལམ(ནོར་བུ་གླིང་ཁའི་བྱང་ཕྱོགས་ཀྱི་གཞུང་ལམ)རྒྱུད་དུ་འཛིང་རགས་བཟོས་
པས་མ་ཚད། ད་དུང་དེ་ཁུལ་དུ་མེ་མདའ་སྦག་སྦག་དང་དྲག་ཆས་སྤྲས་པའི་ལོག་སྤྱོད་པ
འབོར་ཆེན་འགྲེམས་འཇོག་བྱས་ཏེ་དྲག་པོའི་འཁྲུག་རྐྱེན་སློང་གི་ཡོད་ཅིང་། དེས་རྒྱལ་སྲུང་
འགྲེམ་འགྲུལ་བདེ་འཇགས་ལ་གཏོར་བཤིག་ཧ་ཅང་ཚབས་ཆེན་གཏོང་གི་འདུག །
དེ་སྔ་ང་ཚོས་རྒྱལ་ཁབ་ཀྱི་མཐའ་མཚམས་ལ་སྲུང་སྐྱོབ་དང༌། རྒྱལ་སྲུང་འགྲིམ་འགྲུལ་
བདེ་འཇགས་ལ་སྲུང་སྐྱོབ་བྱེད་པའི་འགན་འཁྲི་མི་དམངས་བཅིངས་འགྲོལ་དམག་ལ་ཡོད་
ལུགས་བཀའ་ཤག་དང་ལན་མང་པོ་གྲོས་བསྡུར་བྱས་ཟིན་ཞིང༌། འདི་འདྲའི་དྲག་པོའི་འཁྲུག་
སློང་གི་བྱ་སྤྱོད་ལ་ང་ཚོས་གོ་མེད་ཚོར་མེད་དུ་སྡོད་ཐབས་མེད། དེར་བརྟེན། བོད་ལྗོངས་
དམག་ཁུལ་ཁང་གིས་ཟུར་ཁང་དང་། སྣེའུ་ཤར། བཤད་ཟུར། ཕ་ལྷ་སོགས་ལ་ཡི་གེ་བསྐུར་
ཏེ་ཁོ་ཚོས་ལོག་སྤྱོད་པ་ཚོར་འཕྲལ་མ་ཉིད་དུ་འཛིང་རགས་ཚང་མ་མེད་པ་བཟོ་དགོས་པ་
དང་གཞུང་ལམ་ཁུལ་ནས་ཕྱིར་འཐེན་བྱེད་དགོས་པའི་ལན་སྤྲོད་དགོས་པའི་ལན་སྤྲད་ཟིན།
དེ་མིན་དེ་ལ་བརྟེན་ནས་མཇུག་འབྲས་ངན་པ་གང་བྱུང་ཡང་དེ་ཚོའི་འགན་ཚང་མ་ཁོ་ཚོ་
རང་ཉིད་ཀྱིས་འཁྱེར་དགོས། དོན་འདི་ཆེད་དུ་མངགས་ནས་ཁྱེད་ལ་སྙན་སེང་ཞུས་པ་ཡིན།
ཁྱེད་ལ་དགོངས་འཆར་གང་ཡོད་ཁོམ་པ་ནམ་བྱུང་ལ་གང་མགྱོགས་འདི་ཕྱོགས་སུ་བརྡ་
ལན་ཡོད་པ་ཞུ། གུས་འདུད་དང་སྐུ་གཟུགས་ལ་ཐུགས་ཅག་ཡོང་བ་ཞུ་བཅས།
ཐན་ཀྭན་སན་གྱིས་ཕྱི་ལོ་༡༩༥༩ ལོའི་ཟླ་༣ ཚེས་༡༡ ཉིན་ཕུལ།
ཡི་གེ་འདིའི་ཚིག་འགྲོས་ནང་ཁེངས་དྲེགས་དང་སྡིགས་ར་གཏོང་བའི་ཁ་རླངས་ལྡན་ཡོད་པ་
ལས་དེ་དུས་ཐན་ཀྭན་སན་ཁོང་ཁྲོ་ལངས་ཡོད་པ་གསལ་པོ་རེད། ཡི་གེ་འདིའི་ནང་ཁོང་གིས་
དོན་དངོས་ཐོག་བོད་གཞུང་ལ་བཀའ་གཏོང་གི་ཡོད་པ་དང༌། བོད་གཞུང་གིས་ཐན་ཀྭན་སན་གྱི
བཀའ་འདི་ཚོ་ལག་བསྟར་བྱས་ན་ནོར་གླིང་ཕོ་བྲང་མཐའ་སྐོར་གྱི་མི་ཚོགས་ཀྱིས་བོད་གཞུང་
པ་འགོག་རྒོལ་བྱེད་ངེས་རེད། མའོ་ཙེ་ཏུང་གིས་ཆབ་སྲིད་ཀྱི་དགོས་པ་གཞིར་བཞག་སྟེ“དམག་
འཁྲུག་ཆེན་པོ་ཞིག་རྒྱག་ཐུབ་པ་བྱེད་དགོས”ཀྱང་། རྒྱ་དམག་གིས་མེ་མདའ་སྔོན་ལ་རྒྱག་མི་
ཆོག་ཅེས་བཀའ་ཕབ་ཡོད་པར་བརྟེན་ཐན་ཀྭན་སན་གྱིས་ཕྱོགས་གཅིག་ནས་བོད་མི་མང་ལ་
ཁོང་ཁྲོ་སློང་བ་དང༌། ཕྱོགས་གཞན་ཞིག་ནས་བོད་ནང་རྒྱ་མིའི་དམག་གི་སྟོབས་ཤུགས་ཇེ་ཆེར་
གཏོང་བཞིན་ཡོད།
བོད་གཞུང་གིས་དུས་ཐོག་ཏུ་ཐན་ཀྭན་སན་གྱི་བཀའ་དེ་ནོར་གླིང་ཕོ་བྲང་མཐའ་སྐོར་གྱི་མི་
མང་ལ་བརྒྱུད་བསྒྲགས་བྱེད་དུས་སྔོན་ནས་ཚོད་དཔག་བྱས་པའི་གྲུབ་འབྲས་དེ་ཐོན་པ་རེད། བོད་
པས་ནོར་བུ་གླིང་ཁའི་བྱང་ངོས་གཞུང་ལམ་ཐོག་གི་འཛིང་རགས་དེ་ཚོ་ཉིན་སྔོན་མའི་དགོང་དྲོ་རྒྱ་
དམག་གི་རླངས་འཁོར་རུ་ཁག་གཅིག་ནོར་བུ་གླིང་ཁའི་བྱང་རྒྱུད་ནས་སོང་བར་བརྟེན་རྒྱ་དམག་
གིས་ནོར་བུ་གླིང་ཁར་ཚུར་རྒོལ་བྱེད་སྲིད་པའི་དོགས་པ་བྱུང་སྟེ་ཉེན་འགོག་ཆེད་བརྒྱབ་ཡོད་
པས། ཐན་ཀྭན་སན་གྱི་ཐ་ཚིག་དེས་བོད་པའི་དོགས་པ་སྔར་ལས་ཆེ་རུ་བཏང་བ་རེད། དེའི་ལན་
དུ་མང་ཚོགས་ཀྱིས་རྒྱ་མིས་བོད་རང་སྐྱོང་ལྗོངས་གྲ་སྒྲིག་ཨུ་ཡོན་ལྷན་ཁང་གི་ཁང་བརྩེགས་མདུན་
དུ་འཛིང་རགས་བརྒྱབ་སྟེ་རང་གི་ལས་ཁུངས་ལ་སྲུང་སྐྱོབ་བྱས་ཡོད་པ་དང༌། ད་དུང་ང་ཕོད་ཀྱི་
གཟིམ་ཤག་སྲུང་སྐྱོབ་བྱེད་པར་རྒྱ་དམག་བཏང་ཡོད་པས་ང་ཚོས་ནོར་བུ་གླིང་ཁའི་སྲུང་སྐྱོབ་ཆེད་
གཞུང་ལམ་ཐོག་འཛིང་རགས་བཟོ་མི་ཆོག་པ་གང་ཡིན་ནམ་ཞེས་བཤད་དེ་འཛིང་རགས་དེ་ཚོ་
མེད་པ་བཟོ་རྒྱུའི་ཚབ་ཏུ་དེ་ཚོ་སྔར་ལས་སྲ་བརྟན་དུ་བཏང་བ་དང་དེ་ཚོར་སྲུང་མི་སྔར་ལས་མང་བ་
བཞག་པ་རེད།
ཕྱི་ཟླ་༣ ཚེས་༡༢ཉིན་ཏེ། མའོ་ཙེ་ཏུང་གིས་བོད་ཀྱི་ལས་དོན་ཨུ་ཡོན་ལྷན་ཁང་ལ་་དགྲ་བོར་
བསླུ་བྲིད་བྱས་ཏེ་སྔོན་ལ་ཚུར་རྒོལ་བྱེད་བཅུག་དགོས”པའི་མཛུབ་སྟོན་ཁ་གསལ་བྱས་པའི་“ཉིན་
དེར་ཏཱ་ལའི་བླ་མས་ཐན་ཀྭན་སན་ལ་གཤམ་གྱི་ཡིག་ལན་འདི་ཕུལ་བ་རེད།
བརྩེ་བའི་ཆབ་སྲིད་ཨུ་ཡོན་བློ་མཐུན་ཐན་ལགས།
ཁ་ས་ང་ཕོད་བརྒྱུད་ཕྱག་བྲིས་ཤིག་བསྐུར་བ་སྐུ་ཉིད་ལ་ལག་སོན་བྱུང་ཡོད་ཤག །
དེ་རིང་ཞོགས་པ་ཉིད་ཀྱིས་བསྐུར་བའི་ཡིག་འཕྲིན་ངོས་ལ་བརྒྱུད་འཕྲོད་བྱུང༌། ལོག་སྤྱོད་
ཕྱོགས་ཁག་གི་ཁྲིམས་འགལ་བྱ་སྤྱོད་ལ་ངོས་རང་སེམས་ཁྲལ་དང་བློ་ཕམ་ཚད་མེད་བྱུང༌།
ཁ་ས་ངོས་ཀྱིས་བཀའ་ཤག་ལ་ཁྲིམས་འགལ་གྱི་མི་མང་ཚོགས་འདུ་ངེས་པར་དུ་ལམ་སེང་
ཁ་འཐོར་གཏོང་དགོས་པ་དང༌།ངོས་ལ་སྲུང་སྐྱོབ་བྱེད་རྒྱུར་ཁ་གཡར་ཏེ་སྨྱོ་ཧམ་ཆེན་པོས་
ནོར་བུ་གླིང་ཁའི་ནང་བཅའ་སྡོད་ལོག་སྤྱོད་པ་ཚོ་ངེས་པར་དུ་ལམ་སེང་ཕྱིར་འཐེན་བྱེད་
དགོས་པའི་བཀའ་ཕབ་པ་ཡིན། དེའང་ཁ་ས་ཁ་ཉིན་ངོས་ཀྱི་སྐུ་ཕྱྭར་སྲུང་སྐྱོབ་ལ་ཁ་གཡར་
ཏེ་ཀྲུང་དབྱང་དང་ས་གནས་ཀྱི་འབྲེལ་བར་དབྱེན་སྦྱོར་དཀྲུག་ཤིང་རྒྱག་ཆེད་བརྩམས་པའི་
ཚབས་ཆེའི་དོན་རྐྱེན་དེར་ངོས་ཀྱིས་ཐབས་བརྒྱ་ཇུས་སྟོང་བཏང་ནས་ཐག་གཅོད་བྱེད་
བཞིན་ཡོད། དེ་རིང་ཞོགས་པ་པེ་ཅིང་གི་དུས་ཚོད་ཆུ་ཚོད་བརྒྱད་དང་ཕྱེད་ཀའི་ཐོག་བོད་
དམག་ཉུང་ཤས་ཤིག་གིས་མཚོ་བོད་གཞུང་ལམ་ཉེ་འགྲམ་དུ་མེ་མདའ་ཐེངས་ཁ་ཤས་
བརྒྱབ་འདུག་ཀྱང༌། སྟབས་ལེགས་ནས་ཟིང་ཆ་ཆེན་པོ་ལངས་མི་འདུག །ཉིད་ཀྱི་ཕྱག་བྲིས་
ནང་བཀོད་པའི་གནད་དོན་ཐད་ད་ལྟ་ངོས་ཀྱིས་གཤམ་འོག་ལས་བྱེད་ཁག་གཅིག་ལ་སློབ་
གསོ་དང་མངག་བཅོལ་བྱེད་རྩིས་ཡོད།
གལ་ཏེ་ཁྱེད་ཀྱིས་ངོས་ལ་བསམ་འཆར་མཛུབ་སྟོན་གནང་དགོས་མཆིས་ཚེ་སྙིང་ཉེ་པོས་
འཛེམ་ཟོན་མེད་པར་གསུང་རོགས་གནང༌།
ཏཱ་ལའི[བླ་མ]ཡིས།
ཚེས་༡༢ཉིན་ཕུལ།
གོང་གི་ཏཱ་ལའི་བླ་མའི་ཕྱག་བྲིས་ནང་འགྲེལ་བཤད་བསྐྱོན་པའི་ཕྱི་ཟླ་༣ ཚེས་༡༢ ཉིན་གྱི་འཁྲུག་
རྩོད་དེའི་སྐོར་རྒྱ་ནག་གཞུང་གི་ཡིག་ཆའི་ནང་གང་ཡང་བཀོད་མེད་ཀྱང༌། ལྷའུ་རྟ་ར་བའི་མི་ཚེའི་
ལོ་རྒྱུས་ནང་འདི་ལྟར་གསལ་ཡོད་དེ།
ཀུན་བདེ་གླིང་གི་ནུབ་རྒྱུད་གླིང་ཁའི་བྱང་རྒྱུད་བྱེ་རག་ནང་ང་དང་རྒྱལ་རྩེ་དམག་སྒར་གྱི་
དམག་མི་ཚོ་ཁག་གཅིག་ས་སྲུང་དུ་བསྡད་ཡོད་པ་དང༌། དེའི་ཐད་ཀའི་བྱང་ཕྱོགས་རྐྱང་
ཐང་སྒང་གི་སྟོད་ཆར་མདོ་དབུས་གཞུང་ལམ་བབས་ཚུགས་ཀྱི་ལས་བྱེད་རྒྱ་མི་ཚོ་ཁག་
གཅིག་སྡོད་སའི་ཁང་པ་ཐོག་གཅིག་མ་འགའ་ཤས་སྔོན་ནས་ཡོད་མུས་ཐོག །ཉེ་དུས་
གསར་བཟོས་རྡོ་རྩིག་གི་འཛིང་རགས་ཐོག་བརྩེགས་ཅན་ཞིག་ཀྱང་ཡོད་པ་དེ་ཁུལ་ནས་
ཕྱི་ཚེས་༡༥ སྔ་དྲོའི་ཆུ་ཚོད་༨ ཙམ་ལ་མེ་མདའ་སྦག་སྦག་མདེལ་གྲངས་བཅུ་སྐོར་ཞིག་
བརྒྱབས[བརྒྱབ]པའི་སྒྲ་སྐད་ནོར་གླིང་དུ་གོ་ཐོས་བྱུང༌། ལམ་སེང་རྟོག་ཞིབ་བྱ་མི་བཏང་
བ་ཕྱིར་འཁོར་གྱིས་བརྗོད་གསལ། ང་དང་དམག་མི་ཚོས་ཟེར་ན། ང་ཚོས་དོན་མེད་ཕར་
རྒོལ་བྱས་པ་མིན་ཡང་རྒྱ་མིའི་འཛིང་རགས་ནས་ང་ཚོར[མེ་མདའ]སྦག་སྦག་སྔོན་ལ་
བརྒྱབས[བརྒྱབ]བྱུང་སྟབས་མེ་ལན་སློག[བསློགས]པ་ཡིན་ཞེས་བརྗོད་འདུག །དོན་སྙིང་ས་
གནས་དེར་ཕན་ཚུན་མེ་མདའ་རྒྱག་རེས་ཕྲན་བུ་བྱུང་ཡང་སྟབས་ལེགས་དབང་གིས་ལམ་
སེང་རྒྱག་མཚམས་ཆད་འདུག །སྐབས་དེར་རྐྱང་ཐང་སྒང་གི་ལམ་ཐོག་འགྲུལ་པ་གཉིས་
གསུམ་ཞིག་ལ་རྨས་སྐྱོན་བྱུང[ཡོད]ཚོད།
ཏཱ་ལའི་བླ་མས་ཕྱི་ཟླ་༣ཚེས་༡༢ཉིན་གྱི་ཞོགས་པ་མེ་མདའ་བརྒྱབ་པའི་གནས་ཚུལ་བྱུང་ལུགས་
གསུངས་ཡོད་པ་དང༌། རྟ་ར་བས་ཕྱི་ཟླ་༣ ཚེས་༡༥ ཉིན་མེ་མདའ་རྒྱག་རེས་བྱས་ལུགས་བཤད་
ཡོད། གལ་ཏེ་ཏཱ་ལའི་བླ་མ་དང་རྟ་ར་བ་གཉིས་ཀས་འདས་དོན་ལ་ཕྱིར་དྲན་འཁྲུལ་བ་མེད་པ་གནང་
ཡོད་ན་ཕྱི་ཟླ་༣ ཚེས་༡༢ ནས་ཚེས་༡༥ བར་བོད་པ་དང་རྒྱ་མིའི་དབར་འཁྲུག་འཛིང་ལན་
གཅིག་གཉིས་བྱུང་ཡོད་པ་དང་། གདོང་གཏུག་ཆུང་ཙག་དེ་ཚོ་ཕྱོགས་ཡོངས་ཀྱི་དམག་འཁྲུག་
ཅིག་གི་རྒྱུ་རྐྱེན་དུ་འགྱུར་ཉེན་ཡོད་ཀྱང༌། དེ་ལྟར་བྱུང་མེད། གང་ཡིན་ཞེ་ན། སྐབས་དེར་རྒྱ་དམག་
གིས(བོད་པའི་ཐོག་ཏུ་དྲག་རྒོལ་བྱེད་པར)ཕྱོགས་ཡོངས་ཀྱི་གྲ་སྒྲིག་འཐུས་ཚང་བྱས་ཚར་མེད་
པས་ཁོ་ཚོར་རྩོད་གཞི་དེ་ཆེ་རུ་གཏོང་འདོད་བྱུང་མེད།
ཕྱི་ཟླ་༣ ཚེས་༡༤ ཉིན་ཏཱ་ལའི་བླ་མས་གནས་ཆུང་ཆོས་སྐྱོང་ཆེན་པོ་སྤྱན་འདྲེན་ཞུས་འབྲས་
གནས་ཆུང་གིས“རྒྱ་མི་དང་གྲོས་མོལ་གནང་དགོས"པའི་བཀའ་ལུང་ཕེབས།
ཕྱི་ལོ་༡༩༥༩ ལོའི་ཟླ་བ་གཉིས་པའི་ཟླ་མགོར་ཕ་ཡུལ་ལི་ཐང་ནས་ཡིན་པའི་ཀུན་དགའ་བསམ་
གཏན་གྱིས་ཁོ་པའི་འཇབ་དམག་རུ་ཆུང་ལྷོ་ཁ་གོང་དཀར་ཁུལ་གྱི་ཡར་ཀླུང་གཙང་པོའི་གྲུ་ཁའི་
འགྲམ་དུ་སྒར་བཙུགས། ས་དེ་ནི་ལྷ་ས་དང་ལྷོ་ཁའི་བར་གྱི་བརྒྱུད་ལམ་གཙོ་བོ་ཡིན་པ་མ་ཟད། ད་
དུང་དེ་ནས་ལྷ་ས་བར་རྟ་ལམ་ཉིན་གཅིག་ལྷག་ཙམ་ལས་མེད།
ཀུན་དགའ་བསམ་གཏན་དང་རོགས་པ་གཞན་གཉིས་ཀྱིས་འགོ་ཁྲིད་པ་དང༌། འཇབ་
དམག་ལྔ་བཅུ་ཙམ་ལས་གྲུབ་པའི་རུ་ཆུང་དེ་ནི་ཕྱི་ལོ་༡༩༥༩ ལོའི་མཚམས་སུ་རྒྱ་སྐྱེད་ཆེན་པོ་
བྱུང་བའི་ཆུ་བཞི་སྒང་དྲུག་འགོག་རྒོལ་དམག་དཔུང་གི་ཁོངས་གཏོགས་རེད། ཆུ་བཞི་སྒང་དྲུག་
གིས་དེ་ཉིད་དྲག་པོའི་དམག་གི་སྒྲིག་འཛུགས་ཤིག་ཏུ་འགྱུར་བའི་རེ་བ་བྱེད་ཀྱི་ཡོད་ཀྱང༌། དོན་
དངོས་ཐོག་དེ་ནི་ཚོ་པ་མི་འདྲ་བ་སུམ་ཅུ་སོ་བདུན་གྱི་དང་བླངས་མི་ཚོགས་ལམ་ཙམ་ཕྱོགས་
གཅིག་ཏུ་བསྒྲིལ་བའི་ཚོགས་པ་ཞིག་རེད། ཚོགས་པ་དེས་ཀུན་དགའ་བསམ་གཏན་གྱི་རུ་ཆུང་ལྟ་
བུ་འཇབ་དམག་རུ་ཁག་ཆུང་ཆུང་མང་པོ་ཁག་བགོས་ཀྱིས་ས་ཕྱོགས་གང་སར་འགྲེམས་འཇོག་
བྱས་ཡོད་པ་དང༌། རུ་ཁག་དེ་ཚོའི་ཁོངས་མི་ཚང་མའམ། མང་ཆེ་བ་ཚོ་པ་གཅིག་གི་མི་རེད།
བོད་དམག་བྲོས་བྱོལ་བ་བརྒྱ་ཕྲག་ཁ་ཤས་ཕུད་ཆུ་བཞི་སྒང་དྲུག་གི་དམག་མི་ཕལ་ཆེ་བས་
དེང་དུས་ཀྱི་དམག་འཁྲུག་སྐོར་ལ་གང་ཡང་ཤེས་ཀྱི་མེད་ཅིང་། ཁོ་ཚོར་གོ་མཚོན་ཞན་པོ་ལས་མེད་
ཐོག །ད་དུང་ཁོ་ཚོར་སྒྲིག་འཛུགས་དང་མཐུན་སྦྱོར་གྱི་ནུས་པའང་ཞན་པོ་ལས་མེད། རྒྱ་མི་དང་
དམག་འཐབ་བྱེད་པར་ཁོ་ཚོར་བོད་ཀྱི་བགྲོད་དཀའ་བའི་ས་བབས་དང་གདུག་རྩུབ་ཆེ་བའི་ཁོར་
ཡུག་ལ་རྒྱུས་མངའ་ཡོད་པ་དང༌། ཁོ་ཚོ་ཁ་ཤས་མེ་མདའ་ཚ་པོ་ཡོད་པ། ད་དུང་ཁོ་ཚོར་མ་ཤི་བར་
དུ་རྒྱ་མི་དང་དྲག་འཛིང་བྱེད་པའི་ཆོད་སེམས་བརྟན་པོ་ཡོད་པ་ལས་གཞན་ཧ་ལམ་གང་ཡང་མེད།
ཕྱི་ཟླ་གསུམ་པའི་ནང་ཉིན་ཞིག་ཉེ་འཁོར་གྲོང་གསེབ་ཀྱི་རྒན་རབས་གསུམ་ཀུན་དགའ་
བསམ་གཏན་ཐུག་པར་སླེབས་ཏེ་ཁོ་ཚོས་ཁོང་ལ་ནོར་བུ་གླིང་ཁར་རྙོག་གྲ་བྱུང་ཡོད་པའི་གནས་
ཚུལ་ཐོས་བྱུང་ཞེས་བཤད། རིང་པོ་མ་སོང་བར་ཀུན་དགའ་བསམ་གཏན་གྱི་མྱུལ་དམག་གིས་
ཀྱང་ལྷ་ས་ནས་གོང་དང་མཚུངས་པའི་གནས་ཚུལ་སྙན་སེང་ཞུས་པས་ཁོང་གིས་དེ་མ་ཐག་ཛ་དྲག་
ཚོགས་འདུ་ཞིག་བསྐོངས་པ་དང༌། གོང་དཀར་ཁུལ་གྱི་འཇབ་དམག་རུ་ཁག་གཞན་ལ་བརྡ་ལན་
སྤྲོད་པར་བང་ཆེན་བཏང་བ་རེད།
ཆུ་བཞི་སྒང་དྲུག་གསར་འཛུགས་བྱེད་སྐབས་དམག་ཁྲིམས་དོན་ཚན་༢༠ ལྷག་གཏན་
འབེབས་བྱས་ཡོད་ཅིང་། དེ་ཚོའི་ནང་ནས་དོན་ཚན་གཅིག་ལྟར་ན་སྤྱི་ཁྱབ་བཀོད་འདོམས་ཁང་གི་
ཆོག་མཆན་མེད་པར་དམག་སྡེ་གང་གིས་ཀྱང་རང་དགར་ལྷ་སར་འགྲོ་ཆོག་གི་མེད། དོན་ཚན་དེ་
ལྷ་སའི་ནང་དྲག་པོའི་འཐབ་འཁྲུག་དང་། ཏཱ་ལའི་བླ་མའི་སྐུ་ཕྱྭར་ཉེན་ཁ་མི་ཡོང་བའི་ཆེད་དུ་རེད།
ཀུན་དགའ་བསམ་གཏན་གྱིས་ཁོང་གི་འཇབ་དམག་རུ་ཆུང་ལྷ་སར་འཁྲིད་ཆོག་པའི་བཀའ་འཁྲོལ་
ཞུ་བར་བང་ཆེན་ཞིག་འཕྲལ་དུ་སྤྱི་ཁྱབ་བཀོད་འདོམས་ཁང་ལ་མངགས་ཀྱང༌། དེ་དུས་ཀུན་དགའ་
བསམ་གཏན་གྱིས་ཤེས་ཀྱི་མེད་ཀྱང༌། དམག་སྤྱི་ཆེན་མོ་མགོན་པོ་བཀྲ་ཤིས་ཕྱོགས་ལ་ཐོན་ཏེ་ལྷོ་
ཁར་བཞུགས་མེད་པ་དང༌། ཁོང་གིས་ལྷ་སར་བྱུང་བའི་གནས་ཚུལ་སྐོར་ཤེས་རྟོགས་བྱུང་མེད།
བང་ཆེན་དེ་ཐོན་རྗེས་ཀུན་དགའ་བསམ་གཏན་གྱིས་བསམ་བློ་ཇི་ཙམ་བཏང་ཡང་དེ་ཙམ་དུ་བློ་
མི་བདེ་བར་གྱུར། དུས་ཚོད་ཛ་དྲག་ལ་ཐུག་པས་བང་ཆེན་དེ་ཕར་འགྲོ་ཚུར་འོང་བྱེད་རིང་རྩ་ཆེའི་
དུས་ཚོད་འཕྲོ་བརླག་འགྲོ་ངེས་ལ་བརྟེན་ཁོང་གིས་སྤྱི་ཁྱབ་བཀོད་འདོམས་ཁང་གི་ཆོག་མཆན་མ་
བསྒུགས་པར་ལམ་སེང་ལྷ་སར་འགྲོ་རྒྱུའི་སེམས་ཐག་བཅད་པ་རེད།
ཀུན་དགའ་བསམ་གཏན་གྱིས་འགོ་ཁྲིད་པའི་འཇབ་དམག་རུ་ཆུང་དེའི་ཁོངས་མི་གཅིག་ནི་
རང་ལོ་ཉི་ཤུ་མ་ཟིན་པའི་ལྷ་ས་བ་མིང་ལ་བློ་བཟང་ཡེ་ཤེས་ཟེར་བ་ཞིག་རེད། ལོ་བཅུ་བཞི་བཅོ་
ལྔའི་མཚམས་སུ་བློ་བཟང་ཡེ་ཤེས་པེ་ཅིང་དུ་སློབ་སྦྱོང་དུ་བཏང་ཡོད་ཀྱང་། རྒྱ་ནག་དམར་ཤོག་
ཚོགས་པའི་རིགས་པའི་གཞུང་ལུགས་དང་ཁོ་ཚོས་མ་འོངས་པར་བོད་ལ་གང་བྱེད་རྩིས་ཡོད་པ་
ཤེས་རྟོགས་བྱུང་རྗེས་ཁོང་གིས“འབྱོར་མེད་གྲལ་རིམ་གྱི་སློབ་གསོར”དང་ལེན་བྱེད་རྒྱུའི་ཚབ་ཏུ་
དེ་ལས་ལྡོག་སྟེ་ངོ་ལོག་པ་ཞིག་བྱས་པ་རེད། པེ་ཅིང་དུ་ལོ་ལྔ་སློབ་སྦྱོང་བྱས་རྗེས་རྒྱ་ནག་གཞུང་
གིས་བློ་བཟང་ཡེ་ཤེས་ཕྱིར་བོད་དུ་ས་ཞིང་བཅོས་བསྒྱུར་ལག་བསྟར་གྱི་སྔོན་འགྲོའི་གྲ་སྒྲིག་ལས་
དོན་སྒྲུབ་མཁན་དུ་བཏང་ཡང་། ཁོང་གིས་བོད་པའི་འཇབ་དམག་ཁོངས་སུ་ཞུགས། འཇབ་དམག་
ཁོངས་སྡོད་རིང་ཁོང་གིས་སྐབས་སྐབས་སུ་ལྷ་སར་ལོག་གི་ཡོད་ཅིང༌། དེ་དུས་ཁོང་གིས་བོད་
གཞུང་གི་ལས་བྱ་ངོ་ཤེས་ཁག་གཅིག་དང་ལྐོག་ཏུ་ཐུག་འཕྲད་ཀྱང་བྱེད་ཀྱི་ཡོད།
ལམ་དུ་ཞུགས་པའི་ཉིན་དེའི་ཞོགས་པ་ཀུན་དགའ་བསམ་གཏན་གྱིས་ཁོ་རང་གི་འཇབ་དམག་
རུ་ཆུང་དེ་ཚོགས་ཆུང་གཉིས་སུ་བགོས་རྗེས་ཚོགས་ཆུང་ཆུང་བ་དེ་སྒར་སར་བཞག་པ་དང༌། བློ་
བཟང་ཡེ་ཤེས་དང་དབང་ཕྱུག་ཚེ་རིང་ཟེར་བའི་གཞོན་པ་ཞིག་ཐོག །དམག་མི་སུམ་ཅུ་ཙམ་ཁྲིད་དེ་
རྟར་བཞོན་ཏེ་ལྷ་སར་ཐོན། ཁོ་ཚོ་ཡར་ཀླུང་གཙང་པོའི་གྲུ་ཁར་སླེབས་སྐབས་གྲུ་ཁར་ཀོ་གྲུ་གཅིག་
ལས་མེད་ཐོག་ཆུ་ཁ་ཟམ་མི་ཆད་པར་རྒྱས་པས་གཙང་ཞེང་ཇེ་ཆེར་སོང་བ་དང༌། ཀོ་གྲུ་དེས་ལན་
གཅིག་ལ་མི་གྲངས་ཁ་ཤས་ལས་གཙང་པོའི་ཕ་རོལ་དུ་སྐྱེལ་ཐུབ་ཀྱི་མེད། དེར་བརྟེན། ཁོ་ཚོ་ཚང་
མ་གཙང་པོའི་ཕར་ངོགས་སུ་སླེབས་དུས་ཉི་མ་ནུབ་རིའི་རྒྱབ་ཏུ་བཞུད་ལ་ཉེ་བ་རེད། མཐའ་མཇུག་
ཁོ་ཚོ་ནམ་ཕྱེད་ཙམ་ལ་སྐྱིད་ཆུའི་ལྷོ་ངོགས་སུ་ཆགས་པའི་ཀུན་བདེ་གླིང་ཛ་སག་གི་གཞིས་ཀར་
འབྱོར་བ་དང༌། དེ་ནས་ཁོ་ཚོས་འཕྲལ་མ་ཉིད་དུ་ནོར་བུ་གླིང་ཁར་ཁོ་ཚོ་ལྷ་སར་འབྱོར་ཡོད་པ་
དང་། ཏཱ་ལའི་བླ་མ་གང་དུ་བྲོས་བྱོལ་ལ་ཕེབས་ནའང་ཁོ་ཚོས་སྲུང་སྐྱེལ་བྱེད་འདོད་ཡོད་ཅེས་ལན་
སྐྱེལ་བར་བང་ཆེན་ཞིག་བཏང་བ་རེད།
དུས་ཚོད་དེ་རང་མཚམས་སུ་ཀན་སུའུ་ཞིང་ཆེན་ལིན་ཐའོ་རུ་བཅའ་སྡོད་བོད་སྐྱོད་དཔུང་
སྡེའི་གདོང་སྐྱོད་རུ་ཁག་གི་དམག་མི་ཚོ་ལྷ་སར་འཐོན་གྲབས་ཡོད།
ནོར་བུ་གླིང་ཁའི་ནང་མགྲོན་གཉེར་ཆེ་མོ་ཕ་ལྷས་སེམས་འཚབ་དང་བཅས་ཨ་ཐར་དང་བློ་
ཚེའི་གནས་ཚུལ་སྒུག་བཞིན་ཡོད། ཁོང་གི་བང་ཆེན་གྱིས་ལྷོ་ཁ་ཁུལ་དུ་ཁམས་པ་དེ་གཉིས་
འཚོལ་བཞིན་ཡོད་ཀྱང༌། ཨ་རིའི་གསང་བའི་མྱུལ་མ་ཚོ་ས་གནས་གཅིག་ཏུ་ཉིན་གསུམ་ལྷག་སྡོད་
མི་ཆོག་པས་ཁོ་གཉིས་ཀྱི་འགྲོ་འདུག་ལ་ངེས་པ་མེད། དེར་བརྟེན། མགྲོན་གཉེར་ཆེ་མོའི་བང་ཆེན་
གྱིས་ཁོ་གཉིས་སྐོར་ལ་གང་སར་རྩད་གཅོད་བྱེད་དགོས་བྱུང་བ་རེད། མགྲོན་གཉེར་ཆེ་མོ་ཕ་ལྷས་
ཞོལ་པར་ཁང་གི་མི་མང་ཚོགས་འདུ་དང་བྱེད་སྒོ་གཞན་ལ་དངོས་སུ་ཞུགས་མེད་ཀྱང༌། གནས་
ཚུལ་ཚང་མ་མཁན་ཆུང་རྟ་ར་བས་ཁོང་ལ་དུས་ཐོག་ཏུ་སྙན་སེང་ཞུ་གི་ཡོད། ཁོང་གིས་བོད་ཀྱི་
གནས་སྟངས་སྤྱི་དང༌། གནས་ཚུལ་གྱི་འཕེལ་ཕྱོགས་ལ་དོ་སྣང་ཆེན་པོ་གནང་བ་དང་དུས་མཚུངས་
སུ་སེམས་ནང་གོ་སྐབས་དམ་འཛིན་ཡག་པོ་བྱེད་མ་ཐུབ་ན་དོན་ཆེན་འཐུས་ཤོར་འགྲོ་རྒྱུ་རེད་སྙམ་
ནས་ཐུགས་ཁྲལ་གནང་གི་ཡོད། མགྲོན་གཉེར་ཆེ་མོས་རང་གི་དམིགས་ཡུལ་ཧ་ཅང་ཆེན་པོ་ཡིན་
པ་དང་། ཁོང་གང་དུ་ཕེབས་ཀྱང་རྒྱ་མི་གཙོས་མི་མང་པོས་ཁོང་ལ་དོ་སྣང་བྱེད་ངེས་ཡིན་པ་མཁྱེན་
ཏེ་ནོར་གླིང་ཕོ་བྲང་གི་ཕྱིར་རྩ་བ་ནས་མ་ཐོན་པར་ཞིབ་ཕྲའི་ལས་དོན་ཚང་མ་ཡིད་ཆེས་འཕེར་བའི་
གཤམ་འོག་ལས་བྱེད་ལ་སྐུལ་གྱི་ཡོད།
ནོར་བུ་གླིང་ཁའི་ནང་གུར་ཁ་ཤས་ཕུབ་ཡོད་པའི་འོག་ཏུ་སེ་ར་བྱེས་པ་གྲྭ་ཚང་གི་གྲྭ་པ་ཁ་
ཤས་ཀྱིས་ཞལ་འདོན་སྐྱོར་བཞིན་ཡོད་ཅིང༌། སུས་ཀྱང་ཁོ་ཚོར་སུན་གཙེར་བཟོ་ཆོག་གི་མེད། ཛ་
དྲག་གི་དུས་སྐབས་སུ་ཉིན་མཚན་དབྱེ་བ་མེད་པར་དཔེ་ཆ་ཀློག་འདོན་བྱེད་པ་བོད་པའི་རྒྱུན་ལྡན་
གྱི་གནས་ཚུལ་ཞིག་ཡིན་ཡང༌། དོན་དངོས་ཐོག་ཁོ་ཚོས་ལྐོག་ཏུ་ཏཱ་ལའི་བླ་མའི་ཆིབས་བསྒྱུར་ཆེད་
ཞལ་ལག་གྲ་སྒྲིག་བྱེད་བཞིན་ཡོད་པ་སུ་ལའང་དོགས་པ་བྱུང་མེད།
ཡབ་གཞིས་ཚང་གི་གཉེར་པས་མེ་ཤིང་ལེན་པར་གཏོང་ཁུལ་གྱིས་ཞབས་ཕྱི་འགའ་དང་རྟ་ཁ་
ཤས་སྐྱིད་ཆུའི་ཕ་རོལ་དུ་བཏང་བ་དང༌། ཁོ་ཚོས་མེ་ཤིང་ད་དུང་གྲ་སྒྲིག་བྱུང་མེད་པར་ཁ་གཡར་
ཏེ་རྟ་རྣམས་རྗེས་ལ་བྲོས་བྱོལ་དུ་ཕེབས་མཁན་ཚོའི་ཆེད་དུ་བཀའ་བློན་ལས་ཚབ་སྣེའུ་ཤར་གྱི་
གཞིས་ཀར་བཞག་པ་རེད།
ཉིན་གཅིག་མགྲོན་གཉེར་ཆེ་མོ་ཕ་ལྷས་ཕྱི་ཚུལ་ལ་སྤྱིར་བཏང་དུ་སྣང་བའི་མི་ཞིག་རྟག་བརྟན་
མི་འགྱུར་ཕོ་བྲང་ནང་ཏཱ་ལའི་བླ་མའི་མཇལ་ཁར་ཁྲིད། མི་དེས་ཏཱ་ལའི་བླ་མའི་སྐུ་མདུན་དུ་རྐྱང་ཕྱག་
ལན་འགའ་བཙལ་བ་དང་། ཏཱ་ལའི་བླ་མའི་ཕྱག་དབང་ཞུས། འོན་ཀྱང༌། མི་དེས་མི་མང་དཀྱུས་མ་
དང་མི་འདྲ་བར་མཇལ་ཁ་ཞུས་ཚར་རྗེས་ལམ་སེང་དེ་ནས་ཕྱིར་མ་ཐོན་པ་མ་ཟད། ད་དུང་ཧ་ལམ་
ཏཱ་ལའི་བླ་མའི་སྐུ་ལུས་ལ་ཚད་ལེན་བྱེད་ཀྱི་ཡོད་པ་ལྟར་མིག་ཟུང་འབུར་ཚུགས་སུ་ཁོང་གི་དབུ་
ནས་ཞབས་བར་ཞིབ་ལྟ་བྱས། ཉིན་གཉིས་རྗེས་མགྲོན་གཉེར་ཆེ་མོ་ཕ་ལྷར་ཐུམ་སྒྲིལ་ཞིག་འབྱོར་
བ་དང༌། ཁོང་གིས་དེ་ཁ་ཕྱེ་ནས་ལྟ་དུས་དེའི་ནང་གུ་ཐུང་གཅིག་དང༌། འོག་འཇུག་གཅིག །ཁ་
དཀྲིས་གཅིག །ཞྭ་མོ་གཅིག །གཅན་གཟན་གྱི་པགས་པའི་མཐའ་ཤན་བརྒྱབ་པའི་སྟོད་གོས་མཐུག་
པོ་གཅིག་བཅས་ཡོད་པས་ཁོང་གིས་དེ་ཚོ་ལྟེབ་ཚིགས་ཡག་པོ་བརྒྱབ་སྟེ་བསྡུ་གསོག་བརྒྱབ།
དེ་རྗེས་ཀྱི་ཉིན་ཞིག་ཞབས་ཕྱི་ཞིག་མགྲོན་གཉེར་ཆེ་མོ་ཕ་ལྷའི་རྩར་ཡོང་སྟེ་ལྷོ་ཁ་ནས་མི་ཁ་
ཤས་སླེབས་ཡོད་པ་དང༌། ཁོ་ཚོས་ཁོང་མཇལ་འདོད་བྱེད་ཀྱི་འདུག་ཅེས་ལན་ཕུལ་བས་ཕ་ལྷས་
ལས་དོན་དེ་སྐུ་སྲུང་མདའ་དཔོན་སྟག་ལྷ་ཕུན་ཚོགས་བཀྲ་ཤིས་ལ་རྩིས་སྤྲད། སྟག་ལྷ་ཕུན་ཚོགས་
བཀྲ་ཤིས་ཏཱ་ལའི་བླ་མའི་གཅེན་མོའི་སྐུ་ཟླ་ཡིན་པས་ཁོང་ལའང་རྒྱ་མི་གཙོས་པའི་མི་མང་པོས་དོ་
སྣང་བྱེད་ཀྱི་ཡོད་པས་ཁོང་གིས་གཤམ་འོག་རུ་དཔོན་གཅིག་དང་བརྒྱ་དཔོན་གཉིས་ཁོང་གི་ཚབ་
བྱས་ཏེ་ལྷོ་ཁ་ནས་སླེབས་པའི་མི་དེ་ཚོ་དང་ཐུག་འཕྲད་བྱེད་པར་བཏང༌། ཁོ་ཚོ་མ་བཏང་གོང་ཕུན་
ཚོགས་བཀྲ་ཤིས་ཀྱིས་བོད་དམག་དེ་ཚོའི་མགོ་ཐོག་ཏུ་ཏཱ་ལའི་བླ་མའི་སྐུ་པར་བཞག་སྟེ་ལས་དོན་
དེ་གསང་བར་ཉར་དགོས་པའི་མནའ་སྐྱེལ་བཅུག་པ་རེད།
ཕྱི་ཉིན་ཞོགས་པ་ཀུན་དགའ་བསམ་གཏན་དང་ཁོང་གི་དམག་རོགས་ཚོས་སྐྱིད་ཆུའི་འགྲམ་
དུ་སྟག་ལྷ་ཕུན་ཚོགས་བཀྲ་ཤིས་ཀྱི་གཤམ་འོག་བོད་དམག་གསུམ་དང་ཐུག་འཕྲད་བྱས་པ་དང་།
ཁོ་ཚོས་ཏཱ་ལའི་བླ་མ་ཟླ་ཚེས་ག་དུས་འཐོན་སྲིད་པ་དང༌། དུས་ཚོད་གང་ལ་འཐོན་སྲིད་པ། ལམ་
ཐིག་གང་བརྒྱུད་དེ་འཐོན་སྲིད་པ། རྫུན་ཆས་བཞེས་ཕྱོགས་སོགས་ཞིབ་ཕྲའི་གནས་ཚུལ་ཐོག་གྲོས་
བསྡུར་བྱས།
ཀུན་དགའ་བསམ་གཏན་གྱིས་རང་གི་མི་ཚེའི་ལོ་རྒྱུས་ནང་ཚོགས་འདུ་དེའི་འཚོགས་ཚེས་
བཀོད་མེད་ཀྱང༌། ཡིག་ཆ་གཞན་དང་བསྡུར་ནས་དབྱེ་ཞིབ་བྱས་པ་ལྟར་ན། ཚོགས་འདུ་དེ་ཕྱི་ཟླ་
༣ ཚེས་༡༦ སྔོན་ལ་འཚོགས་ཡོད་པ་དང༌། ཕལ་ཆེར་ཕྱི་ཟླ་༣ ཚེས་༡༤ ཉིན་ཏེ། རྒྱ་དམག་
དྲག་ཇུས་ཚན་པས་བོད་སྐྱོད་དཔུང་སྡེར་དམག་སྐུལ་གྱི་བཀའ་རྒྱ་བཏང་བའི་ཉིན་སྔོན་མ་དེར་
ཡིན་སྲིད།
ཕྱི་ཟླ་༣ ཚེས་༡༤ ཉིན་གྱི་ནམ་མཁའ་དྭངས་ཤིང་གསལ་ལ། གྲང་ངར་ཆེ་བའི་མཚན་མོར་
མགྲོན་གཉེར་ཆེ་མོ་ཕ་ལྷས་བོད་དམག་ཁ་ཤས་ཁྲིད་དེ་ནོར་བུ་གླིང་ཁའི་ནང་རོལ་དུ་སྐོར་ཞིབ་ལ་
ཕེབས། རིམ་པས་མུན་ཇེ་ནག་ཏུ་འགྲོ་བའི་དུས་སུ་ལྕགས་རིའི་ཕྱི་རོལ་གྱི་སྐད་ཅོར་ཇེ་ཆུང་དུ་སོང་
བ་དང་མཉམ་དུ་ཏཱ་ལའི་བླ་མའི་དབྱར་གཞུང་གི་ཕོ་བྲང་དུའང་དོགས་མི་བདེ་བའི་ལྷིང་འཇགས་ཀྱི་
དུས་སྐབས་ཤིག་ཤར། དྲག་ཆས་སྤྲས་པའི་བོད་དམག་དང་དང་བླངས་མང་ཚོགས་ལས་གྲུབ་པའི་
སྲུང་དམག་ཚོས་ནོར་བུ་གླིང་ཁའི་གཞུང་སྒོར་ཉེན་སྲུང་བྱེད་བཞིན་ཡོད།
གློ་བུར་དུ་མཚན་མོའི་མུན་ནག་ཁྲོད་དུ་གློག་འོད་འཁྱུག་འཁྱུག་བྱས་པས་དེ་མ་ཐག་མི་ཞིག་
གིས“སུ་ཡིན”ཞེས་དྲིས་པར།
མགྲོན་གཉེར་ཆེ་མོས“ང་ཡིན”ཞེས་ལན་བཏབ།
ཁོ་ཚོ་ནི་ལག་ཏུ་གློག་བཞུ་ཁྱེར་ཏེ་ནོར་གླིང་ཕོ་བྲང་ནང་རོལ་དུ་སྐོར་གཡེང་བྱེད་བཞིན་ཡོད་
པའི་བརྒྱ་དཔོན་ཞིག་དང་གཤམ་འོག་སྲུང་དམག་འགའ་རེད། ཁོ་ཚོས་མགྲོན་གཉེར་ཆེ་མོ་མཐོང་
མ་ཐག་མདུན་དུ་ཡོང་ནས་ཁོང་ལ་གུས་འདུད་ཞུས།
ཕ་ལྷས་ཕེབས་རོགས་དམག་མི་ཚོ་རང་རང་གི་ལས་གནས་ཐོག་ཕྱིར་སློག་བཏང་བ་དང༌།
རང་ཉིད་གཅིག་པུར་ལྕགས་རི་སེར་པོའི་“ཕྱོགས་སུ་བསྐྱོད། ཏཱ་ལའི་བླ་མའི་གཟིམ་ཆུང་ཕྱིའི་རྒྱལ་
སྒོ་དམ་པོར་བསྒྲིགས་ཡོད་ཅིང་། དེའི་ཕྱིར་དྲག་ཆས་སྤྲས་པའི་བོད་དམག་འགས་སྲུང་བྱ་བྱེད་
བཞིན་ཡོད། མགྲོན་གཉེར་ཆེ་མོ་ཕེབས་པ་མཐོང་མ་ཐག་ཁོ་ཚོས་ལུས་སྟོད་བསྒུར་ཏེ་ཁོང་ལ་གུས་
འདུད་ཞུས་པ་དང༌། རྒྱལ་སྒོ་ཕྱེ་བས་ཕ་ལྷས་ཕོ་བྲང་ནང་མར་འཛུལ་ཏེ་རྟག་བརྟན་མི་འགྱུར་ཕོ་བྲང་
ལ་བལྟས་ཙ་ན་དེའི་ནང་གློག་བཞུ་ད་དུང་འབར་བཞིན་ཡོད་པས་ཁོང་གིས་ཐད་ཀར་ཏཱ་ལའི་བླ་མའི་
གཟིམ་ཆུང་ནང་ཕེབས།
སྒོ་བུད་དེ་ཕྱེ་བའི་སྒྲ་ཐོས་མ་ཐག་དབུ་སྒུར་བཞིན་མནོ་བསམ་གྱི་ཀློང་དུ་ཚུད་བཞིན་བཞུགས་
པའི་ཏཱ་ལའི་བླ་མས་དབུ་བཏེག་སྟེ་སྒོ་ཕྱོགས་སུ་གཟིགས། ཕ་ལྷས་གཟིམ་ཆུང་གི་སྒོ་མནན་ཏེ་
ཏཱ་ལའི་བླ་མའི་སྐུ་མདུན་དུ་བཅར་བ་དང་སྐད་ཤུགས་ཆུང་ངུས“འཐོན་རྒྱུའི་གྲ་སྒྲིག་ཚང་མ་ཚར་
སོང”ཞེས་ཞུས།
ཕ་ལྷའི་སྐད་ཆར་ཏཱ་ལའི་བླ་མ་ཅུང་ཧ་ལས་པ་རེད། གང་ཡིན་ཞེ་ན། འདས་པའི་ཉིན་ཤས་རིང་
ཏཱ་ལའི་བླ་མས་ཇི་ལྟར་ལྷ་སའི་གནས་སྟངས་ཞི་བདེ་ལྷིང་འཇགས་ཡོང་བ་དང༌། མི་གསོད་ཁྲག་
སྦྱོར་གྱི་གནས་ཚུལ་མི་ཡོང་བ་བྱེད་དགོས་པའི་ཐོག་ལ་དགོངས་པ་བཞེས་པ་ལས་བྲོས་བྱོལ་དུ་
ཕེབས་རྒྱུའི་ཐོག་དགོངས་པ་རྩ་བ་ནས་བཞེས་མེད། མ་གཞི་ནས་གནས་སྟངས་དངོས་གནས་སྡུག་
པོ་དེ་ཙམ་ཆགས་ཡོད་དམ།
ཏཱ་ལའི་བླ་མས་ཐུགས་རྣལ་ལ་ཕབ་སྟེ་འགྲོ་དང་མ་འགྲོ་ད་ལྟ་ཐག་བཅད་མེད་ཅེས་གསུངས།a
ཉིན་རྗེས་མ་དེར་ཏཱ་ལའི་བླ་མས་སླར་ཡང་གནས་ཆུང་ཆོས་སྐྱོང་ཆེན་པོ་སྤྱན་འདྲེན་ཞུས་
ཏེ་བཞུགས་ན་དགའ་འམ། ཡང་ན་ཐོན་ན་དགའ་ཞེས་བཀའ་འདྲི་ཞུས་པར་ཆོས་སྐྱོང་ཆེན་པོས་
བཞུགས་ནས་མུ་མཐུད་རྒྱ་མི་དང་གྲོས་མོལ་གནང་དགོས་པའི་སློབ་སྟོན་མཛད།29
ཉིན་དེ་རང་ལ་མའོ་ཙེ་ཏུང་གིས་ཝུའུ་ཧུན་དུ་རྒྱ་དཔོན་ཀྲང་ཅིང་ཝུའུ་དང་ཀྲང་གོ་ཧྭ་གཉིས་
ཐུག་སྟེ་ཁོ་གཉིས་ལ་བོད་ཀྱི་གནས་སྟངས་ཐོག་མཛུབ་སྟོན་བྱེད་བཞིན་ཡོད།
ཕྱི་ཟླ་༣ ཚེས་༡༦ ཉིན་གྱི་ཕྱི་དྲོའི་ཆུ་ཚོད་༣ཐོག་ཏུ་ཏཱ་ལའི་བླ་མར་དམག་དཔོན་ཐན་ཀྭན་སན་
གྱི་ཡི་གེ་གསུམ་པ་དེ་འབྱོར་བ་གཤམ་གསལ།
བཀུར་འོས་ཏཱ་ལའི་བླ་མར།
ཁྱེད་ཀྱིས་ཚེས་༡༡ དང་ཚེས་༡༢ཉིན་བསྐུར་བའི་ཕྱག་བྲིས་གཉིས་ལག་འབྱོར་བྱུང༌།
བོད་ཀྱི་མཐོ་རིམ་ལོག་སྤྱོད་པ་ཁག་གཅིག་གིས་སྤེལ་བའི་རྒྱལ་ཁབ་ལ་རྒྱབ་གཏོད་ཀྱི་བྱེད་
སྒོ་དེ་ཚོ་ད་ལྟ་བཟོད་སྒོམ་བྱེད་མི་ཐུབ་པའི་ཚད་དུ་སླེབས་འདུག །མི་དེ་ཚོས་ཕྱི་རྒྱལ་གྱི་
མི་དང་ངན་འབྲེལ་བྱས་ཏེ་རྒྱལ་ཁབ་ལ་རྒྱབ་གཏོད་ཀྱི་ལོག་སྤྱོད་པའི་བྱ་སྤྱོད་སྤེལ་ཏེ་དུས་
ཡུན་གང་ཙམ་ཕྱིན་ཡོད་པ་དང་། ཀྲུང་དབྱང་གིས་ད་ཕན་གུ་ཡངས་ཆེན་པོ་བྱས་ཏེ་བོད་ས་
གནས་སྲིད་གཞུང་ལ་ཁོ་ཚོར་ཐག་གཅོད་ནན་པོ་བྱེད་དགོས་པའི་ལམ་སྟོན་བྱས་ཀྱང༌། བོད་
ས་གནས་སྲིད་གཞུང་གིས་སྔ་ཕྱི་བར་གསུམ་དུ་ངོ་ལྐོག་མི་མཐུན་པའི་རྣམ་འགྱུར་བཟུང་སྟེ་
དོན་དངོས་ཐོག་ཁོ་ཚོའི་བྱ་སྤྱོད་ལ་རྒྱབ་སྐྱོར་བྱས་པར་བརྟེན་ད་ལྟ་གནས་ཚུལ་ཛ་དྲག་ཏུ་
གྱུར་པ་རེད། ཀྲུང་དབྱང་གིས་ད་ལྟའང་བོད་ས་གནས་སྲིད་གཞུང་གིས་རང་གི་སྤྱོད་ཚུལ་
ནོར་བར་འགྱུར་བ་གཏོང་བ་དང༌། འཕྲལ་དུ་འགན་ཁྱེར་ཏེ་ངོ་ལོག་ཟིང་འཁྲུག་ཞོད་འཇགས་
སུ་གཏོང་བ་དང༌། རྒྱལ་ཁབ་ལ་རྒྱབ་གཏོད་བྱེད་མཁན་ཚོར་ཉེས་ཆད་དྲག་པོ་གཅོད་པའི་རེ་
བ་བྱེད་ཀྱི་ཡོད། དེ་མིན་ཀྲུང་དབྱང་རང་གིས་མེས་རྒྱལ་གྱི་མཐུན་སྒྲིལ་དང་གོང་བུ་གཅིག་
གྱུར་ལ་སྲུང་སྐྱོབ་བྱེད་དགོས་ཆགས་ཀྱི་རེད།
ཁྱེད་ཀྱི་ཕྱག་བྲིས་ནང“ངོས་ཀྱི་སྐུ་ཕྱྭར་སྲུང་སྐྱོབ་ལ་ཁ་གཡར་ཏེ་ཀྲུང་དབྱང་དང་ས་གནས་
ཀྱི་འབྲེལ་བར་དབྱེན་སྦྱོར་དཀྲུག་ཤིང་རྒྱག་ཆེད་བརྩམས་པའི་ཚབས་ཆེའི་དོན་རྐྱེན་དེར་
ངོས་ཀྱིས་ཐབས་བརྒྱ་ཇུས་སྟོང་བཏང་ནས་ཐག་གཅོད་བྱེད་བཞིན་ཡོད”ཅེས་བཀོད་འདུག་
པས་ཁྱེད་ཀྱི་ཡང་དག་པའི་རྣམ་འགྱུར་ལ་ང་ཚོས་དགའ་བསུ་ཞུ་གི་ཡོད།
ཁྱེད་ཀྱི་ད་ལྟའི་གནས་སྟངས་དང་བདེ་འཇགས་ལ་ང་ཚོར་སེམས་ཁྲལ་ཆེན་པོ་འདུག །གལ་
ཏེ་ཁྱེད་ཀྱི་དགོངས་པར་ད་ལྟ་རྒྱལ་ཁབ་ལ་རྒྱབ་གཏོད་བྱེད་མཁན་ཚོའི་བཙན་ཁྲིད་ºཀྱི་ཉེན་
ཁ་ལས་ཁ་འབྲལ་འདོད་ཡོད་པ་དང༌། ཁ་འབྲལ་ཐུབ་པའི་ཐབས་ལམ་ཞིག་ཡོད་ན་ང་ཚོས་
སྐུ་ཉིད་དང་སྐུ་འཁོར་ཚོ་གནས་སྐབས་རིང་དམག་ཁུལ་ཁང་དུ་ཕེབས་པར་སྙིང་ཐག་པ་ནས་
དགའ་བསུ་ཞུ་གི་ཡིན། ང་ཚོས་ཁྱེད་ཀྱི་བདེ་འཇགས་ལ་འགན་ཆ་ཚང་ལེན་རྒྱུའི་འདོད་
ཡོད། ཡང་སྙིང་བཀོད་སྒྲིག་གང་དགའ་ཅི་ལེགས་ཚང་མ་ཁྱེད་ཀྱི་ཐག་གཅོད་ལ་ཉན་འཇོག་
བྱེད་རྒྱུ་ཡིན།
ད་དུང༌། སྐབས་གཉིས་པའི་རྒྱལ་ཡོངས་མི་དམངས་འཐུས་མིའི་ཚོགས་ཆེན་ཐེངས་དང་པོ་
ཕྱི་ཟླ་༤ ཚེས་༡༧ཉིན་འཚོག་རྒྱུ་ཐག་བཅད་འདུག་པས་ཆེད་མངགས་འདིར་ཁྱེད་ལ་བརྡ་
ལན་འབུལ་གྱི་ཡོད།
གུས་འདུད་དང་སྐུ་གཟུགས་ལ་ཐུགས་ཅག་ཡོང་བ་ཞུ་བཅས།
ཐན་ཀྭན་སན་གྱིས་ཕྱི་ལོ་༡༩༥༩ ལོའི་ཟླ་༣ ཚེས་༡༥ཉིན་ཕུལ།
ཡི་གེ་གོང་མ་གཉིས་དང་བསྡུར་ན་ཐན་ཀྭན་སན་གྱི་ཡི་གེ་གསུམ་པ་དེའི་ནང་འགྱུར་བ་མང་པོ་སོང་
ཡོད་དེ། ཆེ་བརྗོད་“ཏཱ་ལའི་བླ་མ”ནས“བཀུར་འོས་ཏཱ་ལའི་བླ་མར”གྱུར་ཡོད་པ་དང་། ཡི་གེ་སྐུར་
མཁན་དང་སྐུར་ཡུལ་དབར་གྱི་འབྲེལ་བ“བོད་ལྗོངས་དམག་ཁུལ་ཁང”དང“བཀའ་ཤག”ནས“ཀྲུང་
དབྱང”དང“བོད་ས་གནས་སྲིད་གཞུང”དུ་འགྱུར་བ་ཕྱིན་ཡོད། ཡི་གེའི་ནང་དོན་ལ་ཆ་བཞག་ན་རྩ་
བའི་ཆ་ནས“ཀྲུང་དབྱང”གིས“བོད་ས་གནས་སྲིད་གཞུང”ལ་ཐ་ཚིག་བསྒྲགས་པ་ལྟ་བུ་ཡིན་པས་
ཐན་ཀྭན་སན་ལ་རྒྱ་ནག་གཞུང་གི་མིང་ཐོག་ནས་བོད་ལ་ཐ་ཚིག་སྒྲོག་པའི་དབང་ཆ་དང་གོ་གནས་
མེད་པ་ཁ་གསལ་པོ་རེད།
ཐན་ཀྭན་སན་གྱི་ཡི་གེ་དེར་ཏཱ་ལའི་བླ་མར་དམིགས་བསལ་གྱི་ཚོར་སྣང་གང་ཡང་བྱུང་མེད།
གང་ཡིན་ཞེ་ན། ཛ་དྲག་གི་དུས་ཚོད་དེའི་སྐབས་སུ་ཁོང་གི་དགོངས་པའི་ནང་ཐན་ཀྭན་སན་གྱི་
ཡི་གེ་གསུམ་པ་དེ་དང་ཡི་གེ་གོང་མ་གཉིས་དབར་མི་འདྲ་བ་གང་ཡང་མེད་པ་དང་། དེའི་ནང་དོན་
ཀྲའུ་ཨེན་ལད་ཀྱིས་ཁོང་ལ་ཕྱི་ལོ་༡༩༥༦ ལོར་བཤད་པའི་སྐད་ཆ་བསྐྱར་ཟློས་བྱས་པ་ལྟ་བུ་
ཡིན་ཤག་གནང་བ་ལས་དོན་དངོས་ཐོག་ཡི་གེ་དེ་ནི་པེ་ཅིང་གི་ཆེས་མཐོའི་འགོ་ཁྲིད་ཀྱིས་བོད་ལ་
བསྒྲགས་པའི་ཐ་ཚིག་ཡིན་པ་ཁོང་གིས་མཁྱེན་རྟོགས་བྱུང་མེད། དེ་ལྟར་ཡང༌། ལོ་མང་པོའི་རྗེས་
ལ་མའོ་ཙེ་ཏུང་གིས་སྐབས་དེར་ཐན་ཀྭན་སན་དང་ཏཱ་ལའི་བླ་མའི་དབར་ཡིག་འབྲེལ་བྱེད་ཕྱོགས་
ལ་གནང་བའི་མཛུབ་སྟོན་ཡིག་ཆ་ཁག་ཕྱིར་བསྒྲགས་བྱས་པས་དེ་དུས་གཞི་ནས་ཡི་གེ་དེ་ཐན་
ཀྭན་སན་གྱིས་བྲིས་མེད་པ་དང་། མའོ་ཙེ་ཏུང་གི་འདོད་པ་ལྟར་ཏིང་ཞའོ་ཕིང་གིས་ཐན་ཀྭན་སན་གྱི་
མིང་ཐོག་ལ་བྲིས་པ་ཞིག་ཡིན་པ་གསལ་པོ་ཆགས་པ་རེད། ཡི་གེ་དེ་ཏིང་ཞའོ་ཕེང་གིས་ཕྱི་ཟླ་༣
ཚེས་༡༤ ཉིན་བྲིས་ཏེ་དེ་ཉིན་དགོང་དྲོའི་ཆུ་ཚོད་༡༡:༥༠ ལ་ཏར་ཐོག་ནས་བོད་ཀྱི་ལས་དོན་ཨུ་
ཡོན་ལྷན་ཁང་ལ་བསྐུར་ཡོད་པ་དང༌། ཐན་ཀྭན་སན་ལ་ཡི་གེ་དེ་འབྱོར་རྗེས་ཁོང་གིས་ཡི་གེ་དེའི་
ཚེས་གྲངས་ཕྱི་ཟླ་༣ ཚེས་༡༥ ལ་འགྱུར་བ་བཏང་སྟེ་ཏཱ་ལའི་བླ་མར་བརྒྱུད་སྐུར་བྱས་པ་རེད།
དེར་བརྟེན། ཡི་གེ་དེ“ཀྲུང་དབྱང”གིས“བོད་ས་གནས་སྲིད་གཞུང”ལ་འབྲེལ་བ་བྱེད་ཀྱི་ཡོད་
པའི་འདུ་ཤེས་བཟུང་སྟེ་བྲིས་ཡོད་པ་ལས“བོད་ལྗོངས་དམག་ཁུལ་ཁང”གིས“བོད་གཞུང་བཀའ་
ཤག”ལ་འབྲེལ་བ་བྱེད་ཀྱི་ཡོད་པའི་འདུ་ཤེས་བཟུང་སྟེ་བྲིས་མེད། མའོ་ཙེ་ཏུང་གིས་ད་དུང་“ཡི་གེ་
འདི་ཚོ་མ་འོངས་པར་འགྲེམས་སྤེལ་བྱེད་རྒྱུའི་གྲ་སྒྲིག་བྱེད་དགོས”ཞེས་མཛུབ་སྟོན་བྱས་ཡོད།
དེས་གང་སྟོན་གྱི་ཡོད་དམ་ཞེ་ན། ཡི་གེ་དེ་ཚོ་ཏཱ་ལའི་བླ་མར་བསྐུར་བའི་ཡིག་འབྲེལ་ཙམ་མ་ཡིན་
པར་མའོ་ཙེ་ཏུང་གིས“བོད་ཀྱི་གནད་དོན་ཐག་གཅོད་བྱེད་པའི”འཆར་གཞི་ཧྲིལ་པོའི་ཆ་ཤས་སུ་
བོད་པའི་གྱེན་ལངས་ཞོད་འཇགས་སུ་བཏང་རྗེས་དྲིལ་བསྒྲགས་ཀྱི་ལག་ཆར་བེད་སྤྱོད་གཏོང་རྩིས་
ཡོད་པ་གསལ་པོ་རེད།
ཏཱ་ལའི་བླ་མའི་ངོས་ནས་བཤད་ན་གང་ལས་ཀྱང་གལ་ཆེ་བ་ཞིག་ནི་ཐན་ཀྭན་སན་གྱི་ཡི་གེ་
གསུམ་པ་དེ་དང་མཉམ་དུ་ང་ཕོད་ཀྱི་གལ་ཆེའི་ཡི་གེ་གཉིས་བསྐུར་ཡོད་པ་དེ་རེད། ང་ཕོད་ཀྱི་ཡི་
གེ་དེ་གཉིས་ཀྱི་ནང་དོན་ཧ་ལམ་གཅིག་མཚུངས་ཡིན་ཡང༌། གཅིག་ཏཱ་ལའི་བླ་མའི་མཚན་ཐོག་དང་
གཞན་དེ་བཀའ་ཤག་ལ་བྲིས་ཡོད། ང་ཕོད་ཀྱིས་ཡི་གེ་དེའི་ནང་རྒྱ་དམག་གིས་ནོར་བུ་གླིང་ཁར་མེ་
སྒྱོགས་རྒྱག་སྐབས་ཏཱ་ལའི་བླ་མའི་བཞུགས་གནས་ལ་སྒྱོགས་མདེལ་མི་ཕོག་པ་བྱེད་ཆེད་ཏཱ་ལའི་
བླ་མས་ནོར་གླིང་ཕོ་བྲང་ནང་མའི་ས་བཀྲ་ཞིག་འབྲི་དགོས་པ་དང༌། དམིགས་བསལ་ཁོང་གང་དུ་
བཞུགས་ཡོད་པ་སྟོན་དགོས་པའི་རེ་བ་ཞུས་ཡོད་པས་ཁོང་ལ་འདྲོག་སྣང་ཆེན་པོ་བྱུང་བ་རེད། ང་
ཕོད་ཀྱིས་ད་དུང་མང་ཚོགས་ཀྱིས་ཏཱ་ལའི་བླ་མ་བྲོས་བྱོལ་དུ་འཁྲིད་རྩིས་ཡོད་པ་ཁོང་གིས་ཤེས་
ཀྱི་ཡོད་ཀྱང༌། གལ་ཏེ་ཏཱ་ལའི་བླ་མས་བྲོས་བྱོལ་དུ་ཕེབས་ན་རང་ཉིད་ལ་ཉེན་ཁ་ཆེན་པོ་འཕྲད་ཀྱི་
རེད། གང་ཡིན་ཞེ་ན། ད་ལྟ་རྒྱ་དམག་གིས་དོགས་ཟོན་ནན་པོ་བྱེད་འགོ་བཙུགས་ཡོད། གལ་ཏེ་
བྲོས་ཐར་བའི་དབང་དུ་བཏང་ཡང་ད་ལྟའི་རྒྱལ་སྤྱིའི་གནས་སྟངས་འོག་ཏཱ་ལའི་བླ་མ་ལྷ་སར་ཕྱིར་
ལོག་གནང་ཐུབ་ཐབས་མེད་ཅེས་བྲིས་ཡོད། མདོར་བསྡུས་ཏེ་བཤད་ན། ང་ཕོད་ཀྱི་ཡི་གེའི་ནང་
རྒྱ་དམག་གིས་བོད་པའི་ཐོག་ཏུ་དྲག་པོའི་བྱ་སྤྱོད་སྤེལ་རྒྱུའི་ཐག་བཅད་ཡོད་པ་དང༌། ཏཱ་ལའི་བླ་མ་
བྲོས་བྱོལ་དུ་ཕེབས་ཀྱང་རུང༌། ནོར་བུ་གླིང་ཁའི་ནང་བཞུགས་ཀྱང་རུང་གང་ལྟར་ཉེན་ཁ་ཆེན་པོ་
ཡོད་པ་བསྟན་ཡོད།
ང་ཕོད་ཀྱི་ཡི་གེ་དེ་རྒྱ་ནག་གཞུང་གིས་རྩ་བ་ནས་ཕྱིར་བསྒྲགས་བྱས་མེད་ཅིང༌། རྒྱ་ནག་
གཞུང་གིས་པར་སྐྲུན་བྱས་པའི་དེབ་རིགས་ཁག་ནང་དུས་ད་ལྟ་བར་ང་ཕོད་ཀྱིས་ཡི་གེ་དེ་བྲིས་
པའི་སྐོར་ཟུར་ཙམ་ཡང་གླེངས་མེད། རྒྱ་ནག་གཞུང་གི་ཡིག་ཆ་བོད་ལྗོངས་བཅིངས་འགྲོལ་ལོ་
རྒྱུས་aཞེས་པའི་ནང་ཏཱ་ལའི་བླ་མས་ཐན་ཀྭན་སན་ལ་ཡིག་ལན་འབུལ་སྐབས“ད་དུང་ང་ཕོད་
ངག་དབང་འཇིགས་མེད་ལའང་ཡི་གེ་ཞིག་བྲིས་ཡོད”ཅེས་བཀོད་ཡོད་ཀྱང༌། ཡིག་ལན་དེའི་
ནང་དོན་ཕྱིར་བསྒྲགས་བྱས་མེད། ང་ཕོད་ཀྱི་ཡི་གེ་དེ་གཉིས་རྒྱ་དཔོན་ཐན་ཀྭན་སན་གྱི་ཡི་གེ་དང་
མཉམ་དུ་ཏཱ་ལའི་བླ་མར་ཕུལ་ཡོད་ཀྱང་། ཐན་ཀྭན་སན་གྱིས་གནས་ཚུལ་དེ་ཤེས་རྟོགས་ཡོད་མེད་
ཡིག་ཆ་གང་ནའང་གསལ་མེད། དེར་བརྟེན། ང་ཕོད་ཀྱི་ཡི་གེ་དེའི་ཡོང་ཁུངས་དང་དམིགས་ཡུལ་
ལ་དོགས་པ་མི་སྐྱེ་ཐབས་མེད་རེད། ང་ཕོད་ཀྱི་ཡི་གེའི་ནང་དོན་དོན་དངོས་ཡིན་མིན་གང་ལྟར་
ཡང༌། བོད་པས་དེ་གཞིར་བཞག་སྟེ་ཐག་གཅོད་གང་བྱས་པ་རྒྱ་དཔོན་ཐན་ཀྭན་སན་གྱི་རེ་བ་ལྟར་
བྱུང་བ་རེད། དེའང་ང་ཕོད་ཀྱི་ཡི་གེ་དེ་བཀླགས་རྗེས་བོད་པའི་སེམས་ནང་རྒྱ་མིས་དྲག་རྒོལ་བྱེད་
གྲབས་ཡོད་པའི་དོགས་པ་བྱུང་བ་དང༌། ཁོ་ཚོས་ལམ་སེང་ཆུ་བཞི་སྒང་དྲུག་གི་དམག་ཤུགས་ལྟེ་
བ་ཏཱ་ལའི་བླ་མའི་སྐུ་ཕྱྭའི་སྲུང་སྐྱོབ་ཆེད་ལྷ་སར་ཡོང་དགོས་པའི་ལན་སྐྱེལ་བར་བང་ཆེན་ལྷོ་ཁར་
མངགས་པ་རེད། དེ་ནི་ཏག་ཏག་ཐན་ཀྭན་སན་གྱིས་སྐོམ་པ་ཆུ་འདོད་ལྟར་རེ་བ་བྱས་པའི་གནས་
ཚུལ་རེད།
དེ་དུས་རྒྱ་དམག་འབོར་ཆེན་ཞིག་ལྷ་སར་ཁ་ཕྱོགས་ཏེ་ཡོང་བཞིན་ཡོད་པ་ཏཱ་ལའི་བླ་མས་
མཁྱེན་གྱི་མེད་པས་ཁོང་གིས་དབུགས་རིང་ཞིག་བཏང་རྗེས་ཐན་ཀྭན་སན་ལ་གཤམ་གྱི་ཡིག་ལན་
འདི་ཟིན་བྲིས་བསྐྱོན་པ་རེད།
བརྩེ་བའི་ཆབ་སྲིད་ཨུ་ཡོན་བློ་མཐུན་ཐན་ལགས།
ཉིད་ཀྱི་ཚེས་༡༥ཉིན་གྱི་ཕྱག་བྲིས་ད་ལྟ་ཆུ་ཚོད་གསུམ་པར་ལག་སོན་བྱུང༌། ཁྱེད་ཀྱིས་
ངོས་ཀྱི་སྐུ་ཕྱྭར་ཐུགས་ཁུར་ཆེ་བཞེད་གནང་བར་དགའ་ཚོར་ཆེན་པོ་བྱུང༌། ཐུགས་རྗེ་ཆེ།
ཁ་ཉིན་བོད་ཟླ་༢ ཚེས་༥ (ཕྱི་ཟླ་༣ ཚེས་༡༤)ཉིན་ངོས་ཀྱིས་གཞུང་གི་དཔོན་རིགས་
སོགས་སྐུ་ཚབ་བདུན་ཅུ་ལྷག་ལ་གཏམ་བཤད་བྱས་ཏེ་ཁོ་ཚོར་ཕྱོགས་ཡོངས་ནས་སློབ་
གསོ་བརྒྱབ་པ་ཡིན། ངོས་ཀྱིས་ཁོ་ཚོ་ཚང་མས་མིག་སྔ་དང་ཕུགས་རྒྱང་རིང་པོའི་ཁེ་གྱོང་
ལ་བསམས་ཏེ་ལྷིང་འཇགས་བྱེད་དགོས། དེ་མིན་ངོས་ཀྱི་སྐུ་ཕྱྭར་ཉེན་ཁ་འཕྲད་རྒྱུ་རེད་ཅེས་
བཤད་པ་ཡིན། འདི་ལྟར་ཁོ་ཚོར་སྐྱོན་བརྗོད་ནན་པོ་བྱས་མཐར་གནས་སྟངས་ཅུང་ཡག་
ཏུ་ཕྱིན་སོང༌། ད་ལྟའི་ཆར་སྤྱིར་ཕྱི་ནང་གི་གནས་ཚུལ་སྔར་བཞིན་ཐག་གཅོད་བྱེད་ཁག་
པོ་འདུག་ཀྱང༌། ངོས་ཀྱིས་ཐབས་མཁས་པོའི་སྒོ་ནས་གཞུང་གི་དཔོན་རིགས་ཚོའི་ཁྲོད་དུ་
ཡར་ཐོན་ཅན་དང་གསར་བརྗེར་ངོ་རྒོལ་བྱེད་མཁན་རིགས་གཉིས་ཀྱི་དབྱེ་མཚམས་འབྱེད་
བཞིན་ཡོད། ཉིན་ཤས་རྗེས་བློས་འགེལ་ཆོག་པའི་མི་ཚོགས་ཀྱི་སྟོབས་ཤུགས་ཤིག་བྱུང་
མཚམས་ངོས་ལྐོག་ཏུ་དམག་ཁུལ་ཁང་དུ་ཡོང་གི་ཡིན། དེ་དུས་ངོས་ཀྱིས་སྔོན་ཚུད་ནས་
ཁྱེད་ལ་ཡི་གེ་སྐུར་གྱི་ཡིན་པས་དེ་དུས་ཁྱེད་ཀྱིས་ཡིད་ཆེས་འཕེར་བའི་བྱེད་ཐབས་ལག་
བསྟར་གནང་རོགས། ཁྱེད་ལ་བསམ་འཆར་གང་ཡོད་རྒྱུན་དུ་ཡིག་འབྲེལ་ཡོང་བ་ཞུ།
ཏཱ་ལའི[བླ་མ]ཡིས།
ཚེས་༡༦ཉིན་ཕུལ།
གོང་གི་ཏཱ་ལའི་བླ་མའི་ཡིག་ལན་ལ་བལྟས་ན་ཁོང་གིས་ཐན་ཀྭན་སན་གྱི་མིང་ཐོག་ནས་འབྱོར་བའི་
ཡི་གེ་དེ་མི་གཞན་ཞིག་གིས་བྲིས་ཡོད་པ་མཁྱེན་མེད་པ་གསལ་པོ་རེད། ཁོང་གིས་ཡིག་ལན་ནང་
རྒྱ་མིའི་དྲག་པོའི་རྒོལ་རྡུང་གང་ཐུབ་འགོར་འགྱངས་གཏོང་བ་དང༌། དུས་ཡུན་དེའི་རིང་ངོ་རྒོལ་
ཁྲོམ་སྐོར་བྱེད་མཁན་མང་ཚོགས་ཁ་འཐོར་གཏོང་ཐུབ་པའི་ཐུགས་རེ་དང་བཅས་ཆེད་དུ་མངགས་
ནས་ཁོ་རང་གི་བཞུགས་གནས་གསལ་སྟོན་གནང་མེད།
ཏཱ་ལའི་བླ་མས་རྒྱ་དཔོན་ཐན་ཀྭན་སན་ལ་ཡིག་ལན་དེ་ང་ཕོད་བརྒྱུད་ནས་བསྐུར་
ཡོད་པ་དང༌། དེ་དང་མཉམ་དུ་ང་ཕོད་ལ་ཡིག་ཆུང་ཞིག་ཀྱང་བསྐུར་བ་རེད། རྒྱ་ནག་གཞུང་གི་
ཡིག་ཆ་གཅིག་ནང་ཏཱ་ལའི་བླ་མས་ང་ཕོད་ལ་བསྐུར་བའི་ཡིག་ཆུང་དེའི་སྐོར་བཀོད་ཡོད་ཀྱང༌།
དེ་ནས་ལུང་འདྲེན་གང་ཡང་བྱས་མེད། དེའང་ཡོངས་གྲགས་ཆེན་པོ་མིན་པའི་ཡིག་ཆ་གཞན་ཞིག་
ནང་ཡིག་ཆུང་དེའི་གནད་བཤུས་ཤིག་བཀོད་ཡོད་ཅིང་། ཡིག་ཆུང་དེའི་ནང་ཏཱ་ལའི་བླ་མས་ཕྱི་ཟླ་
༣ ཚེས་༡༦ མཚམས་སུའང་ལྷ་སར་བཞུགས་རྩིས་གནང་ཡོད་པ་དང༌། ཛ་དྲག་གི་གནས་སྟངས་
སེལ་ཐབས་གནང་བཞིན་ཡོད་པ་གསལ་བས་རྒྱ་ནག་གཞུང་གིས་སྦས་བསྐུངས་བྱས་པ་ཡིན་སྲིད།
དེབ་དེའི་ནང་ཡིག་ཆུང་དེའི་གནད་བཤུས་འདི་ལྟར་བཀོད་ཡོད་དེ།
ཆབ་སྲིད་ཨུ་ཡོན་ཐན་ཀྭན་སན་གྱི་ཡི་གེ་དང་མཉམ་དུ་བསྐུར་བའི་ཉིད་ཀྱི་བཀའ་མཆིད་དེ་
བཞིན་དེ་རིང་ཉིན་རྒྱབ་ཆུ་ཚོད་གསུམ་པར་ལག་འབྱོར་བྱུང་བས་དགའ་སྤྲོ་རབ་ཏུ་བརྟས།
འདི་དང་ལྷན་དུ་དམག་དཔོན་ཐན་ཀྭན་སན་ལ་ཕུལ་བའི་ཡིག་ལན་ཡོད་པས་ཉིད་ཀྱིས་ཞིབ་
གཟིགས་གནང་རྗེས་ཁོང་ལ་བརྒྱུད་སྤྲོད་ཡོང་བ་ཞུ།
ད་ལྟ་བར་ངོས་ལ་བྲོས་བྱོལ་དུ་འགྲོ་དགོས་པའི་བསམ་ཚུལ་ཞུ་མཁན་གཅིག་ཀྱང་མ་བྱུང༌།
འོན་ཀྱང༌། གཏམ་འདི་འདྲ་ཤོད་འདོད་ཡོད་མཁན་མེད་པ་མ་རེད་སྙམ། དེར་བརྟེན། ངོས་
ཀྱིས་ཁ་ཉིན་ཚོགས་འདུའི་ཐོག་ངོས་རང་བོད་དང་ཁ་འབྲལ་ཐབས་མེད་པའི་རྒྱུ་མཚན་ཞིབ
ཅིང་རྒྱས་་པ་གསལ་བཤད་བྱས་པ་ཡིན། ད་ལྟ་ངོས་རང་དགྲ་གཉེན་འདྲེས་མའི་ཁྲོད་དུ་ལུས་
ཡོད་སྟབས་གནས་སྟངས་ཧ་ཅང་ཉེན་ཁ་ཆེན་པོ་ཡིན་པས་གནས་སྐབས་རིང་ངོས་ཀྱིས་
གནས་སྟངས་ཅུང་ལྷིང་འཇགས་ཡོང་ཐབས་བྱས་རྗེས་འདི་ནས་ཐར་བའི་གོ་སྐབས་འཚོལ་
བཞིན་ཡོད། དེར་བརྟེན། ཁྱེད་ཀྱིས་གང་ཐུབ་ཀྲུང་དབྱང་ཕྱོགས་ནས་ངང་ཐུང་འཚབ་འཚུབ་
ཀྱི་བྱེད་ཐབས་ལག་བསྟར་མི་བྱེད་པའི་ཐབས་ཤེས་གང་ཡོང་གནང་སྐྱོང་ཡོང་བ་དང་། ངོས་
ཀྱི་ལངས་ཕྱོགས་ཐད་སྐུ་ཉིད་ཐུགས་ཁྲལ་སྤུ་ཙམ་ཡང་མེད་པ་ཞུ།
དེབ་གྲངས་ངེས་ཅན་ཞིག་ལས་པར་སྐྲུན་མ་བྱས་པའི་དེབ་དེའི་རྩོམ་པ་པོ་ཚོས་ཕལ་ཆེར་གནད་
བཤུས་འདིས་ཏཱ་ལའི་བླ་མ་ལོག་སྤྱོད་ཤོག་ཁག་གིས་བཙན་ཁྲིད་བྱས་པ་རེད་ཅེས་ཁོ་པ་ཚོའི་
འདོད་ཚུལ་ལ་ཁུངས་སྐྱེལ་བྱེད་ཀྱི་ཡོད་པར་ཡིད་ཆེས་བྱས་ཡོད་ངེས་རེད། དེ་ལྟར་ཡང༌། ཡིག་
ཆུང་དེའི་ནང་གསལ་བའི་ཏཱ་ལའི་བླ་མའི་བཀའ་མོལ་དེ་ཚོའི་དོན་ངོ་མ་གང་ཡིན་པ་དང༌། ང་ཚོས་
བཀའ་མོལ་དེ་ཚོའི་ངོ་ཐོག་གི་གོ་དོན་ལ་ཡིད་ཆེས་བྱེད་དགོས་མིན་ཤོད་དཀའ་བ་རེད། དེའང་
ཡིག་ཆུང་དེ་དང་རྒྱ་དཔོན་ཐན་ཀྭན་སན་ལ་བསྐུར་བའི་ཡི་གེ་མཉམ་དུ་བསམ་གཞིག་ཅིག་བྱས་
ན་དེ་དུས་ཏཱ་ལའི་བླ་མས་ཕལ་ཆེར་ནོར་བུ་གླིང་ཁ་ནས་རྒྱ་དམག་གི་དམག་ཁུལ་ཁང་དུ་ཐར་
ཐབས”གནང་ཡོད་པར་སྣང་། དེར་མ་ཟད་ཕྱི་ཟླ་༣ ཚེས་༡༠ ནས་བཟུང་ནོར་གླིང་ཕོ་བྲང་ཕྱི་ནང་
ཚང་མར་ཏཱ་ལའི་བླ་མས་སྟངས་འཛིན་གནང་མི་ཐུབ་པའི་ཟིང་འཁྲུག་བྱུང་དང་འབྱུང་བཞིན་ཡོད་
པར་བརྟེན་ཏཱ་ལའི་བླ་མའི་དགོངས་པའི་ནང་ཕལ་ཆེར་ཉེན་ཁ་ཡོད་པའི་ཚོར་སྣང་ཞིག་བྱུང་ཡོད་
སྲིད། འོན་ཀྱང༌། ཏཱ་ལའི་བླ་མའི་ཡིག་ཆུང་དེའི་ནང་ཁོང་གིས་ཁ་གསལ་པོར་“གནས་སྟངས་ལྷིང་
འཇགས་ཡོང་ཐབས”གནང་རྒྱུ་དང་། དུས་ཚོད་འགོར་འགྱངས་གཏོང་ཐབས་གནང་ཡོད་པ་ལྟེ་བར་
གླེངས་ཡོད། ད་དུང་ཁོང་གིས་ཡིག་ཆུང་དེའི་ནང་ང་ཕོད་ལ“ཁྱེད་ཀྱིས་གང་ཐུབ་ཀྲུང་དབྱང་ཕྱོགས་
ནས་ངང་ཐུང་འཚབ་འཚུབ་ཀྱི་བྱེད་ཐབས་ལག་བསྟར་མི་བྱེད་པའི་ཐབས་ཤེས་གང་ཡོང་གནང་
སྐྱོང་ཡོང་བའི”རེ་སྐུལ་ཞུས་ཡོད་པར་བལྟས་ན་མའོ་ཙེ་ཏུང་གིས་སྔོན་མ་ནས་ལྷ་སའི་དོན་རྐྱེན་ལ་
མཇུག་སྡོམ་ཇི་ལྟར་རྒྱག་རྒྱུ་ཡིན་པའི་ཐག་གཅོད་བྱས་ཟིན་པ་ཁོང་གིས་མཁྱེན་གྱི་མེད་པ་གསལ་
པོ་ཡིན་པར་སྣང༌།
ལྷ་སའི་ནང་གནས་སྟངས་སྔར་ལས་ཛ་དྲག་ཇེ་ཆེར་གྱུར་ཏེ་སྲང་ལམ་ཁྲོད་ནས་སྐབས་སྐབས་
སུ་མེ་མདའི་སྒྲ་གྲགས་པ་དང༌། གང་སར་འགྲེམས་འཇོག་བྱས་པའི་རྒྱ་དམག་གིས་ནོར་བུ་གླིང་
ཁའི་ཉེ་འགྲམ་དུ་མེ་སྒྱོགས་དམག་འཐབ་ཀྱི་གཡུལ་ངོ་འཛིན་བཞིན་ཡོད། དུས་སྐབས་དེའི་གནས་
ཚུལ་ཕྱིར་དྲན་བྱས་པའི་རྒྱ་མི་ཞིག་གི་རྩོམ་ཡིག་གཅིག་ནང་ཕྱི་ཟླ་༣ ཚེས་༡༣ ཉིན་རྒྱ་དམག་མེ་
སྒྱོགས་དམག་གི་མདའ་ཤོག་ཨང་༣༠༨ ཀྱི་བརྒྱ་ཤོག་གཅིག་གིས་མི་ལི་མི་ཊར་༡༢༠ ཅན་གྱི་མེ་
སྒྱོགས་གནམ་བླུག་བཞི་རྒྱ་དམག་བོད་ལྗོངས་དམག་ཁུལ་ཁང་གི་སྒོ་རའི་ནང་དབོར་བ་དང་། བོད་
རང་སྐྱོང་ལྗོངས་གྲ་སྒྲིག་ཨུ་ཡོན་ལྷན་ཁང་གི་ཁང་བརྩེགས་ཐོག་ཏུ་སོ་ལྟ་ཁང་ཞིག་བཙུགས་པའི་
སྐོར་བཀོད་ཡོད། དུས་མཚུངས་སུ་མདའ་ཤོག་དེའི་བཀོད་འདོམས་ཁང་གིས་མེ་སྒྱོགས་ཀྱི་འཐབ་
རྒོལ་ལ་ལྟ་སྐུལ་བྱེད་མཁན་དུ་ནུབ་རི་དང་ལྷ་ས་གྲོང་ཁྱེར་ནང་སོ་ལྟ་ཁང་ཁ་ཤས་གསར་
འཛུགས་བྱས། འབྱུང་ཉེར་ཐུག་པའི་ལྷ་སའི་དམག་འཁྲུག་ནང་འགག་རྩའི་ཆ་ཤས་ལེན་རྒྱུ་ཡིན་
པའི་རྒྱ་དམག་མདའ་ཤོག་ཨང་༣༠༨ སྐབས་དེར་དམག་རྒྱག་དངོས་སྦྱོང་བྱས་ཏེ་ལོ་གཅིག་ལྷག་
འགྲོ་གི་ཡོད་པ་དང༌། སྐབས་དེར་དམག་སྦྱོང་ནང་ཞུགས་པའི་རྒྱ་དམག་ཅིག་གིས་དུས་ཕྱིས་སུ་
ཕྱིར་དྲན་བྱས་པ་ལྟར་ན། སྦྱོང་བརྡར་སྐབས་ཁོ་ཚོར“མཐོ་རིམ་ལོག་སྤྱོད་མི་སྣས་རྒྱ་ཆེའི་ཞིང་བྲན་
མི་དམངས་ཐོག་གདུག་རྩུབ་ཆེ་བའི་བཙན་གནོན་དང་མནར་གཅོད”ཇི་བྱས་སྐོར་ལ“གཏིང་ཟབ་
ལ་དོན་དངོས་དང་མཐུན་པའི་གྲལ་རིམ་སློབ་གསོ”དྲིལ་བསྒྲགས་བྱས་པ་དང༌། དམག་ཁུལ་ཁང་
གི་འགོ་ཁྲིད་ངོ་མས་དམག་མི་ཚོར“གནས་སྟངས་གསལ་བཤད་དང༌། སྲིད་བྱུས་ངོ་སྤྲོད། རེ་བ་
གསལ་འདོན”བྱས་ཡོད། དེ་ལྟར་མདའ་ཤོག་དེའི་ཏང་ཨུད་ཀྱིས“ལྕགས་ཚ་ཐོག་ལ་རྡུངས་ཟེར་
བའི་དཔེ་ལྟར་དམག་མི་ཚོའི་ངར་སེམས་དུས་ཐོག་ཏུ་དམག་རྒྱག་གི་གྲ་སྒྲིག་ལས་དོན་ཐོག་འཕོས་
པ”དང༌། དམག་དོན་བཀོད་སྒྲིག་ལེགས་པར་གྲུབ་པ་རེད།
མེ་སྒྱོགས་དམག་གིས་མེ་སྒྱོགས་གནད་ལ་ཁེལ་བ་རྒྱག་ཐུབ་པའི་ཆེད་དུ་བརྒྱ་ཤོག་ཡན་གྱི་
ལས་བྱེད་ཀྱིས་ལྷ་སར་ས་བབས་ལྟ་བ་དང་། ས་ཡུལ་དངོས་ལ་ཚད་ལེན་བྱེད་པར་ཐེངས་
མང་བསྐྱོད། འདི་འདྲའི་འགྲུལ་བཞུད་སྐབས་ང་ཚོའི་ཁ་ལོ་བས་མྱུལ་ཞིབ་བྱ་ཡུལ་ས་ཆར་
རླངས་འཁོར་ལ་སྐྱོན་ཤོར་བ་ལྟར་ཁ་བཀག་པ་དང༌། མར་བབ་ནས“བཟོ་བཅོས"བྱེད་ཁུལ་
བྱེད་དུས་ང་ཚོས་ཀྱང་གོ་སྐབས་དམ་འཛིན་བྱས་ཏེ“ངལ་གསོ”རྒྱག་ཁུལ་གྱིས་གཡས་
གཡོན་ས་ཆར་ལྟ་ཞིབ་བྱས། འདི་ལྟར་ང་ཚོའི་སྒྱོགས་མདེལ་གྱི་སྙོབ་ཚད་ས་ཁོངས་
སྤྱི་དང་། ལྷག་པར་དུ་ངོ་ལོག་ཇག་པས་ཧམ་བཟུང་བྱས་པ་དང༌། ཁོ་ཚོ་སླེབས་ཡོད་པ། ད་
དུང་ཁོ་ཚོའི་ཡིབ་ས་དང་བྲོས་ས་ཡིན་སྲིད་པའི་ས་ཆ་ཚང་མའི་ཐོག །ད་དུང་དམག་འཁྲུག་
དངོས་སུ་རྒྱག་སྐབས་ཁོ་ཚོས་སྐབས་འཕྲལ་བེད་སྤྱོད་གཏོང་རྒྱུ་ཡིན་པའི་ལྷ་སའི་ས་ཆ་
ཁུག་ཀྱོག་རེ་རེ་དང་། སྲང་ལམ་རེ་རེ། ཁང་པ་རེ་རེ་ཚང་མར་འཁྲུལ་བ་མེད་པའི་ཚད་ལེན་
བྱས། མདའ་ཤོག་གི་འགོ་པས་དམག་འཁྲུག་ཁྲོད་ང་ཚོའི་མདའ་ཤོག་གི་འགན་ཆེན་པོ་
ཡིན་པ་ཤེས་ཏེ་གྲ་སྒྲིག་ལས་དོན་དེ་ཚོར་དོ་སྣང་ཧ་ཅང་ཞིབ་ཚགས་བྱས་ཤིང༌། མདའ་
དཔོན་ཁྲེན་གཡས་ཕང་དང༌། ཆབ་སྲིད་ཨུ་ཡོན་སུང་ཧྲེང་ཞང༌། མདའ་དཔོན་གཞོན་པ་དང་
དམག་སྤྱི་གཞོན་པ་གཅིག་ལྕོགས་ཁྲེན་པང་ཐཱད་གསུམ་གྱིས་བདུན་རེར་རྟག་པར་ལས་
བྱེད་ལ་དཔྱད་ཞིབ་བྱས་པ་དང༌། མེ་མདའི་ཚ་ཁར་ཞིབ་བཤེར། བཀོད་འདོམས་དང་སྟབས་
བསྟུན་ནུས་པར་ཞིབ་བཤེར་བཅས་བྱས་པ་དང་དུས་མཚུངས་སུ་དམག་དཔུང་གི་སྦྱོང་
བརྡར་ཕན་ནུས་ལ་ཞིབ་བཤེར་བྱས་རྗེས་སྔར་ལས་ལྷག་པའི་རེ་བ་འདོན་གྱི་ཡོད་པས་ང་
ཚོའི་དམག་མི་ཚོ་སྒྱོགས་མདེལ་བླུགས་ཟིན་པའི་མེ་སྒྱོགས་དང་འདྲ་བར་དགྲ་བོའི་ཐོག་ཏུ་
ཐབ་རྒོལ་བྱེད་འདོད་ཀྱིས་ཚ་གི་ཚི་གིར་གནས་ཡོད།
ལྷ་སའི་མང་ཚོགས་ཀྱིས་རྒྱ་དམག་ཁ་ཤས་གློག་ཤིང་གི་རྩེར་འཛེགས་པ་མཐོང་བས་གཅིག་བྱས་ན་
ཁོ་ཚོས་གློག་སྐུད་འཐེན་གྱི་ཡོད་སྲིད་པ་དང་། གཅིག་བྱས་ན་དྲིལ་བསྒྲགས་ཆེད་སྐུད་ཡོད་སྒྲ་དུང་
འཛུགས་ཀྱི་ཡོད་སྲིད་ཀྱང༌། མང་ཚོགས་ཀྱིས་ཁོ་ཚོས་མེ་སྒྱོགས་རྒྱག་ཡུལ་ལ་ཚད་ལེན་བྱེད་ཀྱི་
ཡོད་པ་དང་། རྒྱ་མིས་མགྱོགས་མྱུར་དམག་རྒྱག་རྒྱུ་ཡིན་པའི་རྟགས་མཚན་དུ་ངོས་འཛིན་བྱས་པ་
རེད། ལྷ་སའི་མང་ཚོགས་ཀྱི་དོགས་པར་རྒྱུ་མཚན་མེད་པ་མ་ཡིན་ཏེ། དེ་དུས་ལྷ་སའི་ནང་དང་ཉེ་
འཁོར་གྱི་རྒྱ་མིའི་ལས་ཁུངས་ཚང་མའི་རྒྱལ་སྒོའི་མདུན་དུ་རྒྱ་མིས་བྱེ་སྒྱེ་བརྩིགས་ཏེ་འགེབས་སྲུང་
འཛིང་རགས་གསར་འཛུགས་བྱས་ཡོད་པ་མ་ཟད། ད་དུང་རྒྱ་མིའི་ཁང་པའི་ཐོག་ཀར་ལྷབ་ལྷུབ་ཏུ་
གཡུག་བཞིན་པའི་སྐར་ལྔའི་དར་དམར་འོག་ཏུ་མེ་སྒྱོགས་ཀྱི་ཁ་ནག་ཧྲིག་གེར་མཐོང་རྒྱུ་ཡོད།
ནོར་གླིང་ཕོ་བྲང་ཕྱི་ནང་མེད་པར་མང་ཚོགས་ཁྲོད་སེམས་འཚབ་ཀྱིས་ཁེངས་ཏེ་སྡོད་བཟོད་མི་
བདེ་བའི་ཚད་དུ་སླེབས་ཡོད་པ་དང་། མགྲོན་གཉེར་ཆེ་མོ་ཕ་ལྷས་ང་ཕོད་ཀྱི་ཕྱི་ཟླ་༣ ཚེས་༡༦
ཉིན་གྱི་ཡི་གེ་དེ་བཀླགས་རྗེས་སེམས་ནང་གནས་སྟངས་ལ་བཟང་ཕྱོགས་ཀྱི་འགྱུར་བ་འགྲོ་ཐབས་
མེད་པའི་ངེས་ཤེས་རྙེད། སྤྱིར་ཏཱ་ལའི་བླ་མས་ལྷ་ས་ནས་བྲོས་བྱོལ་དུ་ཕེབས་རྒྱུའི་ཐུགས་ཐག་
བཅད་མེད་ཀྱང༌། ཕ་ལྷས་མ་འོངས་ཅི་ཡོང་ཐམས་ཅད་སྟེས་དབང་ལ་སྐྱབས་བཅོལ་ཐབས་མེད།
མ་ཟད་ལས་དོན་ཁག་ད་དུང་ཕར་འགྱངས་གཏོང་ཐབས་མེད་པས་ཕ་ལྷས་འཕྲལ་མ་ཉིད་དུ་བཀོད་
སྒྲིག་ཞིབ་ཕྲ་བྱེད་འགོ་བཙུགས་པ་དང་། གནས་སྟངས་ཉེན་ཁར་ཐུག་མཚམས་ཏཱ་ལའི་བླ་མ་དེ་མ་
ཐག་ལྷ་ས་ནས་བྲོས་བྱོལ་དུ་ཕེབས་ཐུབ་པའི་གྲ་སྒྲིག་བྱས།
ནོར་གླིང་ཕོ་བྲང་ཕྱི་རོལ་དུ་ཟིང་ཆས་ཁེངས་ཡོད་ཀྱང༌། ཉི་མ་ལ་རྩེར་བཞུད་ཉེའི་མཚམས་ཀྱི་
ཉི་ཟེར་ཕྲ་མོའི་འོག་ཏུ་ཕོ་བྲང་ནང་གི་ལྡུམ་ར་ནི་བྱེ་ཐང་ཁྲོད་ཀྱི་ཁུ་སིམ་ཆུ་མིག་ས་ཚིགས་དང་འདྲ་
བ་ཏཱ་ལའི་བླ་མའི་རང་རྣམ་ནང་འདི་ལྟར་བཀོད་ཡོད་དེ།
འོན་ཀྱང་ཕོ་བྲང་ལྕགས་རི་ནང་མའི་ཕོ་བྲང་གི་ཉེ་སྐོར་དུ་ཞི་འཇམ་སྔར་མུས་གནས་པ་ལྟ་
བུ་ལས། ཟིང་འཁྲུག་ཡོང་བའི་མཚོན་རྟགས་གང་ཡང་མེད། ལྡུམ་རའི་མཛེས་སྡུག་སྔར་
རྒྱུན་བཞིན་ཐོག །རྨ་བྱ་དག་ཀྱང་མིའི་ཛ་དྲག་གི་སྤྱོད་ཚུལ་མ་རྟོགས་པར་རང་གི་སྒྲོ་གཤོག་
བརྐྱངས་ཏེ་བག་ཕེབས་སུ་སྒེག་འགྲོས་ཀྱིས་རྒྱུ་བ་དང༌། སྤུ་སྡུག་མངོན་པར་བཀྲ་བའི་
འདབ་ཆགས་གཞན་རྣམས་ཀྱང་ལྗོན་ཤིང་གཅིག་ནས་གཅིག་ཏུ་འཕུར་ལྡིང་རྩེ་ཞིང༌། བྲག་
རིའི་བཟོ་བཀོད་མཛེས་པའི་ལྡུམ་རའི་ངོགས་ནས་གྱ་གྱུར་འབབ་ཅིང་དབུ་བའི་ཟེགས་མ་
འཐོར་བའི་འབབ་ཆུའི་ལྷུང་ལྷུང་གི་སྒྲ་དང་ཁོང་ཚོའི་སྐད་སྙན་གྲེ་འགྱུར་གྱི་རོལ་མོ་ལྷན་ཅིག་
སྒྲོག་གི་ཡོད་པ་རེད། མི་ལ་འདྲིས་ཤིང་དགའ་བའི་ཤྭ་བ་དང༌། རྫིང་བུའི་ནང་གི་ཉ་རིགས།
ངང་པ། ཁྲུང་ཁྲུང་སོགས་ནི་སྔར་བཞིན་བག་ཕེབས་ཞི་འཇམ་དུ་གནས། སྐུ་སྲུང་དམག་མི་
ཚོ་ཁག་གཅིག་གིས་དམག་ཆས་ཕུད་དེ་མེ་ཏོག་དང༌། ནིའུ་གསིང་ལ་ཆུ་འདྲེན་བཞིན་པ་
སོགས་དུས་རབས་མང་པོའི་རིང་བོད་མི་ཚོས་ཆོས་ཀྱི་ལམ་བརྒྱུད་ནས་ཐར་པའི་རང་དབང་
སྒྲུབ་པའི་རྣམ་པ་དེ་ག་རང་དུ་བསྡད་ཡོད།
རིམ་པས་མུན་རུབ་པ་དང༌། མཚན་གུང་གི་མུན་པའི་གྲིབ་ཡོལ་འོག་ཏུ་རྒྱ་མི་དང་བོད་པ་ཕྱོགས་
གཉིས་ཀས་བྲེལ་འཚུབ་ངང་རང་རང་གི་བྱ་སྤྱོད་སྤེལ་འགོ་བཙུགས།
མུན་ནག་ཁྲོད་དུ་རྒྱ་མིའི་དམག་དཔོན་གཉིས་དམག་ཁུལ་ཁང་གི་ནུབ་སྒོའི་ཕྱིར་ཐོན་པ་དང༌།
སྐྱིད་ཆུའི་རྒྱུད་ནས་ནོར་བུ་གླིང་ཁའི་ཕྱོགས་སུ་གནས་ཚུལ་ལྟ་ཞིབ་བྱེད་པར་སོང་།
མགྲོན་གཉེར་ཆེ་མོ་ཕ་ལྷས་ནོར་བུ་གླིང་ཁའི་གཞུང་སྒོའི་སྲུང་དམག་ཚོ་འདུ་སྐོང་བྱས་ཏེ་
མཚན་མོ་ཁོང་དང་བཀའ་བློན་ཚོ་སྐོར་གཡེང་ལ་ཡོང་དུས་སྲུང་དམག་ཚོས་ཁོ་ཚོར་ཁ་ཕྱོགས་ཏེ་
སྐད་རྒྱག་པ་དང༌། གློག་བཞུ་སྤར་མི་ཆོག་པ། དེ་རིང་ནས་བཟུང་སྲུང་དམག་ཚོས་སྡོད་བྱ་བརྗེ་
ལེན་བྱེད་སྐབས་སམ། ཡང་ན་སྐོར་གཡེང་བྱེད་མི་གཞན་དང་ཐུག་འཕྲད་བྱུང་དུས་ཕན་ཚུན་སྐད་
ངོ་ཆོད་པ་བྱས་ཏེ་སྐད་ཤུགས་ཆུང་ངུས་སྐད་ཆ་ཤོད་དགོས་པ་ལས་གདོང་ལ་གློག་བཞུ་སྤར་
རེས་བྱེད་མི་ཆོག་པའི་བཀའ་གནང༌། ད་དུང་སང་ཉིན་དགོང་མོ“སྐུ་སྲུང་མདའ་ཤོག་གི་དོས་སྐྱེལ་
རླངས་འཁོར”ཞིག་ཕོ་བྲང་པོ་ཏ་ལའི་ཞབས་ཀྱི་ཞོལ་གོ་མཛོད་དུ་མཚོན་ཆ་ལེན་པར་འགྲོ་སྲིད་
པས་དེ་དུས་སྲུང་དམག་ཚོས་དེ་བཀག་སྟེ་ཞིབ་བཤེར་བྱེད་མི་དགོས་ཞེས་བཀའ་གནང༌།
རྒྱ་དམག་གིས་ནོར་བུ་གླིང་ཁའི་ཤར་དང་། ནུབ། བྱང་ཕྱོགས་ནས་དམག་རྒྱག་གི་གྲ་སྒྲིག་
ཨང་གསར་བྱས་ཟིན་པ་དང༌། ས་ཕྱོགས་འདྲ་མིན་ནས་མེ་སྒྱོགས་ཚང་མའི་ཁ་ནོར་བུ་གླིང་ཁར་
ཕྱོགས་བཞིན་ཡོད་པས་མཁའ་རླུང་ཁྲོད་ནས་འབར་རྫས་ཀྱི་དྲི་མ་འཐུལ་བཞིན་ཡོད།
མཚན་མོ་ག་དུས་ཡིན་རུང་ཆེས་ཛ་དྲག་གི་དུས་སྐབས་ཡིན་ཞིང་། མཚན་མོར་གནས་ཚུལ་
ཅིའང་ཡོང་སྲིད་པ་རེད།
དེ་ཉིན་དགོང་མོ་ལྷ་སར་མི་མང་པོ་གཉིད་ཡག་པོ་ཁུགས་མེད་པའམ། ཁ་ཤས་ལ་གཉིད་རྩ་བ་
ནས་བྱུང་མེད། བོད་རང་སྐྱོང་ལྗོངས་གྲ་སྒྲིག་ཨུ་ཡོན་ལྷན་ཁང་ནོར་དོན་ལས་ཁུངས་ནས་དགོངས་
པ་ཞུས་པའི་སྐུ་ཞབས་བྱམས་པ་བསྟན་འཛིན་དེ་ཉིན་དགོང་མོ་བར་སྐོར་འགྲམ་གྱི་རང་ཁྱིམ་དུ་
ཡོད་ཅིང་། གླིང་རིན་པོ་ཆེའི་དྲུང་ཡིག་འཕྲིན་ལས་ཕུན་ཚོགས་གླིང་རིན་པོ་ཆེའི་གཞིས་ཀར་ཡོད།
ཁམས་རྨེ་ཤོད་ནས་ལྷ་སར་བྲོས་བྱོལ་དུ་སླེབས་པའི་འཇུ་ཆེན་ཐུབ་བསྟན་ནོར་བུ་གླིང་ཁའི་ལྷོ་
ཕྱོགས་ཀྱི་གུར་ཞིག་ནང་ཡོད། ཆུ་བཞི་སྒང་དྲུག་བསྟན་སྲུང་དང་བླངས་དམག་གི་ཡན་ལག་དཔུང་
སྡེ་ཞིག་གི་འགོ་ཁྲིད་ཀུན་དགའ་བསམ་གཏན་དང་ཁོང་གི་དམག་མི་ཚོ་འབྲས་སྤུངས་དགོན་པ་ཉེ་
འཁྲིས་སུ་གནས་ཚུལ་སྒུག་བཞིན་ཡིབ་ནས་བསྡད་ཡོད།

༡༣ ཕེབས། དོ་དགོང་རང་ཕེབས།

༄༅། །དགོང་མོ་དེར་གནས་ཚུལ་གང་ཡང་མ་བྱུང༌། མཚན་གང་བདེ་བར་གཉིད་ལ་ཡུར་བའི་བྱ་
བྱེའུ་དག་ཐོ་རེངས་མཚམས་སུ་ཤིང་སྡོང་གི་ཡལ་གའི་སྟེང་ལ་བབ་སྟེ་གཤོག་ཟུང་རྡེབ་རྡེབ་བྱེད་
ཀྱིན་སྐད་ཅོར་རྒྱག་བཞིན་མཆིས། རིམ་པས་ནམ་གསལ་བ་དང༌། ཉིན་གསར་པ་དེ་ནི་བོད་ས་ཕག་
ལོའི་ཟླ་༢ ཚེས་༨ དང༌། ཕྱི་ལོ་༡༩༥༩ ལོའི་ཟླ་༣ ཚེས་༡༧ རེད།
རིམ་པས་ནོར་བུ་གླིང་ཁའི་ནང་ཚེ་སྲོག་གི་གྲགས་འགུལ་འགོ་ཚུགས། རྟ་རའི་ནང་དུ་རྟས་
སྣ་ཕུ་རྒྱག་བཞིན་ཡོད་པ་དང༌། རྟ་རྫིས་རང་གི་གཅེས་ཉར་སྲོག་ཆགས་སྤྲེའུ་དེ་ཚོ་རྟ་རའི་མདུན་
གྱི་ཤིང་གི་ཀ་བ་ཞིག་ལ་ལྕགས་ཐག་རིང་པོ་བརྒྱབ་སྟེ་བཏགས་ཡོད་པས་དེ་ཚོས་ལྕགས་ཐག་
འདྲུད་བཞིན་ཕར་མཆོང་ཚུར་མཆོང་བྱེད་བཞིན་ཡོད། རྫིང་བུའི་ནང་ངང་པས་སྐེ་ནར་ནར་དུ་བསྣར་
བཞིན་ངུར་སྐད་བསྒྲགས་པ་དང༌། ཡང་ནས་ཡང་དུ་ཆུའི་ནང་ཐུར་མཆོང་བརྒྱབ་པས་ཉ་ཚོགས་
འདྲོག་འགོ་ལངས་ཏེ་མཇུག་མ་གཡུག་གཡུག་བྱེད་བཞིན་ཆུ་གཏིང་དུ་ཡིབ་བྲོས་བྱས།
རྟག་བརྟན་མི་འགྱུར་ཕོ་བྲང་ནང་ཞོགས་སྔ་པོ་ནས་གློག་བཞུ་སྤར་ཡོད་པ་དང་། ཏཱ་ལའི་བླ་
མས་རྣམ་ཀུན་ལྟར་ནམ་མ་ལངས་གོང་ནས་མལ་ལས་བཞེངས་ཏེ་གསོལ་ཐབ་ནས་བསྐྱལ་བའི་
གསོལ་ཇ་བསྲུབས་མ་དང་ཞོགས་ཟས་བཞེས་རྗེས་ཕྱག་དཔེ་ཁང་ནང་ཞལ་འདོན་སྐྱོར་བར་ཕེབས།
ནམ་ཇེ་གསལ་དུ་གྱུར་པ་དང་ཕོ་བྲང་ནང་གཅིག་མཇུག་གཉིས་མཐུད་དེ་རྣམ་ཀུན་གྱི་བྱེད་སྒོ་
རྣམ་གསུམ་རིམ་པས་འགོ་ཚུགས་ཤིང་། ཕོ་བྲང་གཞུང་སྒོའི་མདུན་གྱི་སྲུང་དམག་སྡོད་བྱ་བརྗེ་པོ་
བརྒྱབ་པ་དང༌། ཞབས་ཕྱི་ཚོས་བྲེལ་བྲེལ་འཚུབ་འཚུབ་ངང་ཡོངས་འཛིན་རྣམ་པ་དང་བཀའ་བློན་
ཚོར་ཞོགས་ཟས་འབུལ་བར་ཕར་འགྲོ་ཚུར་འོང་བྱས། ལྡུམ་རར་བདག་གཉེར་བྱེད་མཁན་ཚོས་ཆུ་
ཟོམ་ནང་ཆུ་དབོར་ཏེ་ཏཱ་ལའི་བླ་མའི་ཕོ་བྲང་མདུན་གྱི་མེ་ཏོག་དང་ཤིང་སྡོང་ལ་ཆུ་བརྒྱབ།
ནོར་བུ་གླིང་ཁའི་ཕྱི་རོལ་དུ་སྒར་ཚུགས་པའི་མི་དེ་ཚོའང་ཨ་སྟོང་རྒྱག་གིན་གུར་ནང་ནས་
ཕྱིར་ཐོན་པ་དང༌། ཁོ་ཚོ་ཁ་ཤས་ཀྱིས་ངག་ནས་ཁ་འདོན་འདོན་གྱིན་ནོར་བུ་གླིང་ཁར་སྐོར་བ་རྒྱག་
པ་དང་། ཁ་ཤས་ཀྱིས་ཏཱ་ལའི་བླ་མའི་ཕོ་བྲང་ལ་ཁ་ཕྱོགས་ནས་ཕྱག་འཚལ་བཞིན་ཡོད། ད་དུང་
མི་ཁ་ཤས་ཀྱིས་ཤིང་སྡོང་གི་ཡལ་ག་སྐམ་པོ་བསྒྲུགས་རྗེས་མེ་ཁ་གསོས་ཏེ་ཞོགས་ཇ་སྐོལ་བཞིན་
ཡོད་པས་ཁོ་ཚོའི་རྡོ་ཐབ་ལས་ཀྱག་ཀྱོག་གི་དུ་བ་སྔོན་པོ་མཁའ་དབྱིངས་སུ་འཕྱོ་བཞིན་ཡོད་པ་
ཞོགས་པའི་ན་བུན་དང་འདྲེས།
རིམ་པས་གཞུང་ལམ་ཐོག་ཕར་འགྲོ་ཚུར་འོང་བྱེད་མཁན་མང་དུ་སོང་། གླིང་རིན་པོ་ཆེའི་དྲུ་དྲུང་
ཡིག་འཕྲིན་ལས་ཕུན་ཚོགས་ཀྱིས་གཞིས་ཀའི་རྣམ་ཀུན་གྱི་ལས་ཀ་ཙག་ཙིག་དག་བསྒྲུབས་རྗེས་
ནོར་བུ་གླིང་ཁར་ཁ་ཕྱོགས་ཏེ་ཕྱིར་ཐོན་པ་དང་། ཧ་ལམ་དུས་མཚུངས་པར་བསྟན་པ་བཟོད་པས་
ཀྱང་ནང་ནས་ཐོན་ཏེ་རང་གི་ལས་གནས་ནོར་བུ་གླིང་ཁའི་གཞུང་སྒོའི་སྲུང་བྱར་བསྐྱོད། ཁོ་གཉིས་
ལྷ་སའི་ནང་སྡོད་གནས་མི་འདྲ་ཡང་དེ་ཉིན་ཞོགས་པ་སྔ་པོ་མ་གྲོས་བསམ་པ་གཅིག་མཐུན་དུ་
གཉིས་ཀ་ནོར་བུ་གླིང་ཁར་འགྲོ་བཞིན་ཡོད། དེ་དུས་ད་དུང་མི་མང་གི་སྐུ་ཚབ་ཁ་ཤས་ནོར་བུ་གླིང་
ཁ་ནས་ཁ་བྲལ་ཏེ་བདེ་སྐྱིད་གླིང་ཁའི་རྒྱ་གར་ཚོང་དོན་སྐུ་ཚབ་ལས་ཁུངས་སུ་ཁོ་ཚོའི་ཏར་གཏོང་
འཕྲུལ་ཆས་གཡར་ཏེ་ཀ་ལོན་སྦུག་ཏུ་བཞུགས་པའི་ཞྭ་སྒབ་པར་ཏར་འཕྲིན་ཞིག་གཏོང་བར་འགྲོ་
བཞིན་ཡོད།
ཉིན་དེའི་ཞོགས་པ་པེ་ཅིང་དང་ལྷ་ས་གཉིས་ཀར་གལ་ཆེའི་ཚོགས་འདུ་རེ་འཚོགས། པེ་ཅིང་
གི་ཀྲུང་གུང་ཀྲུང་དབྱང་དྲུང་ཡིག་ལས་ཁུངས་ནང་འཚོགས་པའི་ཚོགས་འདུའི་ཐོག་བོད་ཀྱི་གནད་
དོན་གླེང་ཡོད་ཀྱང༌། ཞིབ་ཕྲའི་གནས་ཚུལ་ཁ་གསལ་པོ་མེད། ཉིན་གསུམ་སྔོན་ཏེ། ཕྱི་ཟླ་༣ཚེས་
༡༤ ཉིན་མའོ་ཙེ་ཏུང་གིས་བོད་ཀྱི་སྲིད་བྱུས་སྐོར་གྲོས་བསྡུར་ཆེད་རྒྱ་ནག་གི་དམག་དཔོན་མཐོ་
ཤོས་ཁག་གཅིག་ཝུའུ་ཧན་དུ་སྐད་བཏང་ཡོད་པས་ཀྲུང་གུང་ཀྲུང་དབྱང་དྲུང་ཡིག་ལས་ཁུངས་
ཀྱིས་ཚོགས་འདུ་དེའི་ཐོག་བོད་སྐོར་ལ་གནས་ཚུལ་གསར་པ་གསལ་བསྒྲགས་བྱེད་རྒྱུ་ཡིན་པའི་
ཚོད་དཔག་བྱས་ཡོད་སྲིད།
དུས་མཚུངས་སུ་ལྷ་སའི་ནང་ཏཱ་ལའི་བླ་མས་བཀའ་བློན་ཚོ་ཏཱ་ལའི་བླ་མ་སྐུ་ཕྲེང་བཅུ་གསུམ་
པའི་སྤྱན་གསལ་ཕོ་བྲང་ནང་བསྐོངས་ཏེ་དམག་འཁྲུག་ལས་གཡོལ་ཐབས་ཇི་ལྟར་བྱེད་དགོས་པའི་
སྐོར་གྲོས་བསྡུར་གནང་། “ལྷ་སའི་དོན་རྐྱེན”བྱུང་ནས་ཉིན་བདུན་གཅིག་ཧྲིལ་པོ་སོང་ཡང་། ནོར་
བུ་གླིང་ཁའི་མཐའ་སྐོར་དུ་ད་དུང་ཡང་མང་ཚོགས་སྟོང་ཕྲག་ཁ་ཤས་བསྡད་ཡོད་པས་གལ་ཏེ་རྒྱ་
དམག་གིས་དྲག་ཤུགས་སྤྱད་ན་བོད་པ་མང་པོར་ཤི་རྨས་ཡོང་རྒྱུ་ངེས་བརྟན་རེད། ཁ་ཉིན་ང་ཕོད་
ངག་དབང་འཇིགས་མེད་ཀྱིས་མི་བཏང་སྟེ་ཡི་གེ་འགའ་བསྐུར་ཡོད་པའི་ཁྲོད་ནས་གཅིག་བོད་
གཞུང་བཀའ་ཤག་ལ་བསྐུར་ཡོད་ཀྱང༌། བཀའ་ཤག་གིས་ཡི་གེ་དེར་ཡིག་ལན་ད་དུང་ཕུལ་མེད།
བོད་ཀྱི་ཆོས་སྲིད་གཉིས་ཀྱི་ཆེས་མཐོའི་མི་སྣ་ཚོས་ཉིན་ཕྱེད་རིང་བགྲོ་གླེང་བྱས་མཐར་རྒྱ་དཔོན་
ཐན་ཀྭན་སན་ལ་ཡི་གེ་བཏང་སྟེ་རྒྱ་མིས་མི་ཚོགས་ཁ་འཐོར་གཏོང་ཐབས་སུ་དྲག་ཤུགས་བེད་
སྤྱོད་མི་གཏོང་བ་དང༌། བཀའ་ཤག་གིས་མུ་མཐུད་དེ་མང་ཚོགས་ལ་གོ་བསྐོན་བློ་འགུགས་བྱས་
ཏེ་ཁོ་ཚོ་ཁ་འཐོར་གཏོང་བའི་འབད་བརྩོན་བྱེད་འཇུག་རོགས་ཞེས་རེ་བ་ཞུ་རྒྱུ་ལས་ཐབས་གཞན་
མེད་པའི་ཐག་གཅོད་བྱུང་བ་རེད། བཀའ་བློན་ཚོས་ད་དུང་ང་ཕོད་ལ་ཡིག་ལན་ཞིག་བྲིས་པ་དང༌།
དེའི་ནང“མི་མང་རྣམས་ཁོང་ཁྲོའི་གཞན་དབང་དུ་གྱུར་ཏེ་གླེན་རྟགས་ཀྱི་བྱ་སྤྱོད་དུ་ཞུགས་ཀྱང༌།
ད་དུང་ཁོང་ཚོ་ཞི་འཇམ་གྱི་ཐོག་ནས་ཕྱིར་ལོག་འགྲོ་རྒྱུའི་རེ་བ་མེད་པ་མིན་པས་ང་ཚོས་མུ་མཐུད་
འབད་བརྩོན་གང་ཐུབ་བྱེད་རྒྱུ་ཡིན"ཞེས་དང༌། མིག་སྔར་དོན་དམ་ཐོག་མང་ཚོགས་ཀྱིས་
ནོར་བུ་གླིང་ཁར་ཚོད་འཛིན་བྱེད་ཀྱི་ཡོད་པས་ཏཱ་ལའི་བླ་མ་རྒྱ་མིའི་དམག་ཁུལ་ཁང་དུ་ཆིབས་
བསྒྱུར་གནང་བདེ་མེད་ཀྱང་། གནས་སྟངས་ཡག་ཏུ་སོང་མཚམས་དེར་ཏན་ཏན་ཆིབས་བསྒྱུར་
གནང་རྒྱུ་ཡིན་ལུགས་བཀོད་ཡོད། ཡི་གེ་དེ་དང་མཉམ་དུ་བཀའ་ཤག་གིས་ང་ཕོད་ལ་གསང་
ཚིག་ཅིག་བསྐུར་ནས་རྗེས་སུ་ཡིག་ལན་གཏོང་སྐབས་གསང་ཚིག་དེ་བེད་སྤྱོད་གཏོང་དགོས་
ཞེས་བཤད་ཡོད།
འོན་ཀྱང༌། ཡི་གེ་དེ་ནོར་བུ་གླིང་ཁའི་ཕྱིར་འཁྱེར་བར་འགོག་རྐྱེན་ཏོག་ཙམ་ཕྲད་ཡོད་དེ། ཕོ་
བྲང་གི་གཞུང་སྒོའི་སྲུང་བྱར་ཡོད་པའི་དང་བླངས་སྲུང་དམག་ཚོས་བོད་གཞུང་གི་དཔོན་རིགས་
ཚོར་ཡིད་ཆེས་ཏོག་ཙམ་ཡང་བྱེད་ཀྱི་མེད་པ་དང༌། ཕོ་བྲང་ཕྱིར་འཐོན་མཁན་ཚང་མར་འདྲི་རྩད་
དང་ལུས་བཤེར་ནན་པོ་བྱེད་ཀྱི་ཡོད་པས་གལ་ཏེ་མང་ཚོགས་ཀྱིས་ཡི་གེ་དེ་མཐོང་ན་ཁོང་ཚོར་
དངངས་འཚབ་ཆེན་པོ་ཡོང་ངེས་རེད། བཀའ་བློན་ཚོས་ཐབས་ཤེས་འདྲ་མིན་སྣ་ཚོགས་ཐོག་གྲོས་
བསྡུར་བྱས་མཐར་བཀའ་བློན་བཤད་ཟུར་གྱིས་ཞབས་ཕྱི་ཞིག་གྲོང་ཁྱེར་ནང་མཁོ་དངོས་ཉོ་བར་
གཏོང་ཁུལ་གྱིས་ཡི་གེ་དེ་བསྐུར་ནས་ང་ཕོད་ལ་བསྐྱལ་བ་རེད།
ཕྱི་ཟླ་༣ ཚེས་༡༠ ཉིན་བོད་པའི་ངོ་རྒོལ་ཁྲོམ་སྐོར་འགོ་ཚུགས་པ་ནས་བཟུང་ནོར་བུ་གླིང་
ཁ་དང་རྒྱ་མིའི་ལས་དོན་ཨུ་ཡོན་ལྷན་ཁང་དབར་ཐད་ཀར་འབྲེལ་བ་བྱེད་ཐབས་མེད་པས་ང་ཕོད་
ཕྱོགས་གཉིས་དབར་གྱི་འབྲེལ་ཟམ་ལྟ་བུ་དང༌། བོད་གཞུང་བཀའ་ཤག་གིས་རྒྱ་མིའི་བསམ་ཚུལ་
ཤེས་རྟོགས་བྱེད་པའི་གནས་ཚུལ་ཡོང་ཁུངས་འབའ་ཞིག་ཏུ་གྱུར་པ་རེད། དེ་ལྟར་ཡང་། ད་ཡོད་
ཡིག་ཆ་ཁག་ནང་སྐབས་དེར་ང་ཕོད་ཀྱིས་རྒྱ་མིའི་བསམ་ཚུལ་སྤྱི་དང་། ཡང་སྒོས་རྒྱ་མིས་བོད་
ཕྱོགས་སུ་དམག་མི་འབོར་ཆེན་མངག་གཏོང་བྱས་ཟིན་པའི་གནས་ཚུལ་ཇི་བཞིན་ཤེས་རྟོགས་བྱུང་
ཡོད་མེད་ཁ་གསལ་པོ་མེད་ཅིང༌། དོན་དངོས་ཐོག་ཡིག་ཆ་དེ་ཚོའི་ནང་སྐབས་དེར་ཁོང་གིས་རྒྱ་
མིའི་གནས་ཚུལ་ཉུང་ཙམ་ལས་ཤེས་ཀྱི་མེད་པ་གསལ་ཡོད། ཕྱི་ལོ་༡༩༨༩ ལོར་པར་སྐྲུན་བྱས་
པའི་བོད་ཀྱི་ལོ་རྒྱུས་རིག་གནས་དཔྱད་གཞིའི་རྒྱུ་ཆ་བདམས་བསྒྲིགས་ནང་བོད་གཞུང་གི་བཀའ་
དྲུང་ཟུར་པ་དགེ་རྒྱས་པ་བསྟན་འཛིན་རྡོ་རྗེའི་ཕྱིར་དྲན་རྩོམ་ཡིག་ཅིག་བཀོད་ཡོད་པ་དང༌། དེའི་
ནང་ཁོང་གིས་ཕྱི་ཟླ་༣ ཚེས་༡༤ ཉིན་ཟུར་ཁང་སོགས་བཀའ་བློན་གསུམ་གྱིས་ཁོང་ང་ཕོད་
སར་མངགས་ཏེ“ཁ་ས་རྒྱལ་བ་རིན་པོ་ཆེས་མི་དམངས་འཐུས་མི་རྣམས་ལ་བཀའ་སློབ་གནང་
སོང་བར་བརྟེན[ཁོ་ཚོས]ནོར་གླིང་དུ་ཚོགས་འདུ་མི་འཚོག་པའི[ཁས་ལེན་བྱས་པ་དང་ཁོ་ཚོ་ནོར་
གླིང་ཕོ་བྲང་གི]ཕྱིར་འབུད་ཐུབ་ཙམ་བྱུང༌། ད་དུང་ཞི་འཇགས་འགྲོ་ཐབས་གང་ཡོང་ཞུ་གི་ཡོད།
རྒྱ་མིའི་ཆོ་བབ་གནས་ཚུལ་ཇི་ཡོད་བཀའ་སློབ་ཡོད་པ”ཞེས་པའི་ངག་ལན་ཕུལ་བ་དང་། གསང་
ཏར་གཏོང་བྱེད་ཀྱི་ཨང་ཀིའི་ཏར་དེབ་ཅིག་ཀྱང་འབུལ་རྒྱུར་བསྐུར་བ་ང་ཕོད་ལ་ཕུལ་ནས“རྗེས་སུ་
བཀའ་ཤག་ལ་ཕྱག་བྲིས་གནང་ཕྱོགས་གསང་ཏར་དེ་ཐོག་ནས་གནང་དགོས”ཞེས་ཞུར་པར། ང་
ཕོད་ཀྱིས“ད་རལ[རེས]ཚར་བ་མ་རེད་པས[དམ]། ས་དབང་རྣམ་པ་ཚོས་སེམས་ཐག་བཅད་གྲུབ་
ཡོད་ན་དེ་ག་རེད། རྒྱ་མིའི་ཕྱོགས་ནས་གྲྭ[གྲ]སྒྲིག་མང་པོ་བྱ་གི[བྱེད་ཀྱི]མེད་དམ། ང་སྡོད་གནས་
ཟམ་ཆེན་འཁྲིས་ཡིན་ཙང་མཚན་གང་རླང[རླངས]འཁོར་འགྲུལ་བཞུད་ཟམ་མི་ཆད་པ་བྱ་གི[བྱེད་
ཀྱི]འདུག"ཅེས་གསུངས་ལུགས་བཀོད་ཡོད། ང་ཕོད་ཀྱི་བཀའ་ལན་ལས་ཁོང་གིས(ཏཱ་ལའི་བླ་
མ་མ་ཡིན་ཡང)བཀའ་བློན་རྣམ་པས་ངོ་རྒོལ་ཁྲོམ་སྐོར་བྱེད་མཁན་མི་མང་དང་ངན་འབྲེལ་བྱེད་ཀྱི
ཡོད་པར་ཡིད་ཆེས་བྱས་པ་སྟོན་པ་དང་། ཁོང་གིས་ལྷ་སའི་ཟམ་ཆེན་ཐོག་རླངས་འཁོར་ཟམ་མི་
ཆད་པ་འགྲུལ་བཞུད་བྱེད་པའི་སྒྲ་ཐོས་ལུགས་གསུངས་པ་ལས་རྒྱ་ནག་དབུས་དམག་དོན་ཨུ་ཡོན་
ལྷན་ཁང་གིས་རྒྱ་དམག་ཧ་ཅང་མང་པོ་ལྷ་སར་རུབ་འཛོམས་བྱེད་པར་བཏང་ཟིན་པའི་གནས་ཚུལ་
ཁོང་གིས་ཤེས་རྟོགས་བྱུང་མེད་པ་གསལ་པོ་རེད།
ང་ཕོད་ཀྱིས་བྲེལ་ཟིང་ངང་བྲིས་ཏེ་བཀའ་བློན་བཤད་ཟུར་གྱི་ཞབས་ཕྱི་བརྒྱུད་དེ་བསྐུར་བའི་
ཡིག་ཆུང་དེ་ནི་ཕྱི་ཟླ་༣ ཚེས་༡༧ ཉིན་གྱི་བཀའ་ཤག་གི་ཡི་གེའི་འབྱོར་ལན་ཙམ་ཡིན་ཞིང་།
དེའི་ནང་ཁོང་གིས་ཏཱ་ལའི་བླ་མ་རྒྱ་མིའི་དམག་སྒར་དུ་ཕེབས་རྒྱུའི་དགོངས་ཚུལ་ལ་དགའ་པོ་བྱུང་
ཚུལ་དང༌། ཞིབ་ལན་རྗེས་སུ་འབུལ་འཐུས་ཞེས་བཀོད་ཡོད།
ཡིག་ཆུང་དེ་ནོར་བུ་གླིང་ཁའི་ནང་འབྱོར་རྗེས་ཏཱ་ལའི་བླ་མ་དང་བཀའ་བློན་ཚོ་སླར་ཡང་སྤྱན་
གསལ་ཕོ་བྲང་ནང་འཛོམས་ཏེ་ཚོགས་འདུ་འཚོགས་པ་དང༌། ང་ཕོད་ཀྱི་ཡིག་ལན་དེའི་སྐོར་གྲོས་
བསྡུར་གནང༌། དེ་ནི་ལྷ་སའི་དུས་ཚོད་ཉིན་རྒྱབ་ཆུ་ཚོད་དང་པོ་ཡོལ་ཙམ་དང༌། པེ་ཅིང་གི་དུས་ཚོད་
ཉིན་རྒྱབ་ཆུ་ཚོད་གསུམ་པ་ཡོལ་ཙམ་ལ་རེད། དེ་དུས་པེ་ཅིང་དུ་ལིའུ་ཧྲའོ་ཆི་ཡིས་རྒྱ་ནག་དབུས་
ཆབ་སྲིད་ཅུས་ཀྱི་ཚོགས་འདུ་ཞིག་འཚོག་བཞིན་ཡོད་པ་དང༌། ཚོགས་ཐོག་དེར་རྒྱ་དམག་གི་སྤྱི་
ཁྱབ་དྲག་ཇུས་དམག་དཔོན་ཧྭང་ཁེ་ཁྲང་གིས་མའོ་ཙེ་ཏུང་གིས་ཝུའུ་ཧན་དུ་གཏན་འབེབས་བྱས་
པའི་ཆེས་ཉེ་དུས་ཀྱི་མཛུབ་སྟོན་ཁག་བརྒྱུད་བསྒྲགས་བྱས་པ་རེད། སྤྱིར་མའོ་ཙེ་ཏུང་གི་བཀོད་ཁྱབ་
གསལ་བའི་ཡིག་ཆ་དེ་ཆ་ཚང་འགྲེམས་སྤེལ་བྱས་མེད་ཀྱང༌། དེའི་སྙིང་བསྡུས་ཤིག་ཀྲུང་གུང་ཀྲུང་
དབྱང་གི་དྲུང་ཡིག་ཆེན་མོ་དང་ཀྲུང་དབྱང་གཞུང་དོན་ཁང་གི་འགན་འཛིན་ཡང་ཧྲང་ཁུན་གྱི་ཟིན་
བྲིས་ནང་ཉར་ཚགས་བྱས་ཡོད། ཟིན་བྲིས་དེའི་ནང་མཚམས་དེར་མའོ་ཙེ་ཏུང་གིས་ཏཱ་ལའི་བླ་མར་
བཟུང་བའི་བསམ་ཚུལ་ལ་འགྱུར་བ་ཕྱིན་ནས་ཁོང་གིས་ཐབས་ཤེས་གང་གཏོང་དགོས་བྱུང་རུང་ཏཱ་
ལའི་བླ་མ་བྲོས་མི་ཐར་བ་བྱེད་དགོས་ཞེས་བཤད་ཡོད། (དེ་ལྟར་ཡང༌། ཁོང་གིས་ཐབས་ཤེས་དེ་
ཙམ་བཏང་སྟེ་ད་དུང་ཏཱ་ལའི་བླ་མ་བཀག་འགོག་མི་ཐུབ་པ་ཡིན་ནའང༌། དེ་རྒྱ་མིར་ཁ་གསབ་ཐབས་
མེད་པའི་གྱོང་གུན་ཕོག་པ་ཞིག་མ་རེད་ཅེས་བཤད་ཡོད།) ཟིན་བྲིས་དེའི་ནང་ད་དུང་ཉེ་དུས་ཆེད་
གཏོང་བྱས་པའི་རྒྱ་མིའི་དམག་དཔུང་དེ་ཚོ་རང་རང་གི་དམིགས་ཡུལ་ས་ཆར་ཕྱི་ཟླ་༤ ཚེས་༡༠
ཉིན་ནམ། ཡང་ན་དེའི་སྔོན་ལ་བོད་ནང་འབྱོར་རྒྱུ་ཡིན་པ་དང་། རྒྱ་མིའི་དམག་དཔུང་དེ་ཚོ་བོད་ནང་
འབྱོར་རྗེས་ཁོ་ཚོས་ལྷ་སའི་མཐའ་སྐོར་དགོས་ཀྱང༌། བོད་པ་བྲོས་འགྲོ་སའི་ལམ་ཁ་འགོག་ཐབས་
སུ་ལྷོ་ཁའི་ནང་གི་འགག་རྩའི་ས་ཚིགས་ཁག་རྒྱ་དམག་གི་ལག་ཏུ་མ་ཐོབ་བར་རྒྱ་དམག་གིས་ལྷ་
སར་དཔུང་འཇུག་དུས་འགྱངས་དགོས་པ། བོད་ཀྱི་ས་ཁུལ་གཞན་ཀུན་ལས་ལྷག་པར་ལྷ་ས་དང་
ལྷོ་ཁ་ཁུལ་དུ་ཟིང་འཁྲུག་ཞོད་འཇགས་གཏོང་རྒྱུ་གཙོ་བོར་འཛིན་དགོས་པ། ཟིང་འཁྲུག་ཆ་ཚང་ཞོད་
འཇགས་བཏང་ཚར་རྗེས་གཞི་ནས་བཅོས་བསྒྱུར་ལག་བསྟར་བྱེད་དགོས་པ། ད་དུང་ལས་འགུལ་
འདིའི་སྐོར་གྱི་གནས་ཚུལ་ཚང་མ་གསང་བར་ཉར་དགོས་པ་སོགས་གསལ་ཡོད།
ལྷ་སའི་དུས་ཚོད་ཉིན་རྒྱབ་ཆུ་ཚོད་བཞི་པ་ཡས་མས་སུ་ཏཱ་ལའི་བླ་མ་དང་བཀའ་བློན་རྣམ་པ་
སྤྱན་གསལ་ཕོ་བྲང་ནང་འཛོམས་ཏེ་ང་ཕོད་ཀྱི་ཡིག་ཆུང་སྐོར་ལ་གོ་བསྡུར་གནང་བཞིན་པའི་སྐབས་
སུ་གློ་བུར་དུ་ནོར་གླིང་ཕོ་བྲང་གི་བྱང་ཕྱོགས་ནས་འབར་གས་ཀྱི་སྒྲ་ཆེན་པོ་ཞིག་གྲགས། སྐབས་
དེར་བསྟན་པ་བཟོད་པ་ཕོ་བྲང་བྱང་སྒོའི་ཉེ་འཁྲིས་སུ་ཡོད་ཅིང༌། ཁོང་གིས་མཁའ་དབྱིངས སུ་འབར་
མདེལ་ཞིག་སྐར་མདའ་བཞིན་འཕུར་བ་དང༌། ནོར་བུ་གླིང་ཁ་ནས་རྒྱང་ཚད་མི་ཊར་༢༠༠ ལྷག་ཙམ་
གྱི་ཆུ་འདམ་ཞིག་ནང་ལྷུངས་ཏེ་གས་འཐོར་བྱུང་བ་མཐོང༌། ཡང་སྙིང་གནས་ཚུལ་གང་བྱུང་བ་སུས་
ཀྱང་ཤེས་རྟོགས་མ་བྱུང་བའི་སྔོན་ལ་ཡང་བསྐྱར་འབར་གས་གཉིས་པ་ཞིག་བྱུང་བ་རེད།
དེ་རྗེས་ཡུད་ཙམ་རིང་ཁོར་ཡུག་ཧྲིལ་པོ་ཁུ་སིམ་མེར་གྱུར་པ་དང༌། རིང་པོ་མ་སོང་བ
སར་འཇིགས་དངངས་ཀྱི་སྐད་སྒྲས་ཁེངས།
“རྒྱ་མིས་ཕོ་བྲང་ལ་མེ་སྒྱོགས་རྒྱག་གི་འདུག”
“རྒྱ་མིས་ང་ཚོར་ཚུར་རྒོལ་བྱེད་ཀྱི་འདུག །དམག་རྒྱག་གི་འདུག”
ནོར་གླིང་ཕོ་བྲང་གི་ལྕགས་རི་སེར་པོའི་ནང་རོལ་ནས་མི་མང་པོ་ཕར་རྒྱུག་ཚུར་རྒྱུག་བྱེད་
པ་དང༌། ཕན་ཚུན་སྐད་གཏོང་བ། མེ་མདའ་གྲ་སྒྲིག་བྱེད་པའི་སྒྲ་གྲགས་ཤིང་། སྲུང་དམག་ཁག་
གཅིག་གཞུང་སྒོའི་ཕྱོགས་སུ་བརྒྱུགས་པ་དང༌། ཁ་ཤས་ཏཱ་ལའི་བླ་མའི་རྟག་བརྟན་མི་འགྱུར་ཕོ་
བྲང་ཕྱོགས་སུ་བརྒྱུགས། བཀའ་བློན་ཞིག་སྤྱན་གསལ་ཕོ་བྲང་ནང་ནས་བྲེལ་འཚུབ་ཀྱིས་ཕྱིར་ཐོན་
པ་དང་། ཐད་ཀར་ནོར་གླིང་གཞུང་སྒོར་བརྒྱུགས་ཏེ་སྐད་ཤུགས་ཆེན་པོས་དང་བླངས་སྲུང་དམག་
ཚོར་མེ་ལན་མ་སློག་ཅེས་གསུངས།
ཚོགས་ཁང་ནང་གི་མི་ཚང་མ་འཇིམ་གཟུགས་སུ་གྱུར་པ་ལྟར་གྲགས་འགུལ་ཅི་ཡང་མེད་པར་
ཁུ་སིམ་མེར་གནས་ཤིང༌། ཚང་མའི་སེམས་ནང་དུས་གཅིག་ཏུ“ད་འགོ་ཚུགས་སོང”སྙམ།
གང་ཙམ་རྗེས་ཚང་མས་མ་གྲོས་བསམ་པ་གཅིག་མཐུན་གྱིས་མགོ་གཅུས་ཏེ་རེ་བའི་མིག་
ཟུང་དགུང་ལོ་ཉི་ཤུ་རྩ་གསུམ་ལས་མ་སོན་ཞིང༌། ཚོགས་ཞུགས་པའི་ཁྲོད་ནས་དགུང་ལོ་གཞོན་
ཤོས་ཡིན་པའི་ཏཱ་ལའི་བླ་མར་བལྟས། ད་ལྟ་ཆེས་མཐའ་མཇུག་གི་འགག་རྩའི་དུས་སྐབས་སུ་ཐུག་
ཡོད་པས་མཐའ་མའི་ཐག་གཅོད་ཁོང་གིས་གནང་དགོས་ཀྱི་ཡོད།
བྲོས་བྱོལ་དུ་ཕེབས་དགོས་སམ། ཡང་ན་བཞུགས་དགོས། དེ་ནི་བོད་རྒྱལ་ཁབ་ཀྱི་མདུན་
ལམ་དང་ལས་དབང་ལ་ཐུག་པའི་ཐག་གཅོད་ཅིག་རེད། བཞིན་མདངས་སྐྱ་བོར་གྱུར་པའི་ཏཱ་ལའི་
བླ་མས་ཕྱག་ཟུང་གིས་དབུ་སྐྱོར་བཞིན་མཆུ་ཟུང་དམ་པོར་བསྒྲིགས་ཏེ་བཞུགས།
ཡུན་རིང་ཁུ་སིམ་མེར་བཞུགས་མཐར་ཏཱ་ལའི་བླ་མས་གསུང་སྐད་ཆུང་ངུས“སྐུ་རྟེན་སྐད་
ཐོང”ཞེས་བཀའ་ཕེབས།
བོད་ཀྱི་གཞུང་སྟེན་སྲུང་མ་གནས་ཆུང་ཆོས་སྐྱོང་ཆེན་མོའི་སྐུ་རྟེན་བཅུ་གསུམ་པ་དང་ཞབས་ཕྱི་
འགའ་བྲེལ་འཚུབ་ངང་འདུ་ཁང་ནང་སླེབས་པ་དང༌། དེ་ནས་སྟོན་པའི་སྐུ་བརྙན་འགྲམ་གྱི་ཁང་ཆུང་
ཞིག་ནང་འཛུལ།
བོད་ཀྱི་ས་ཁུལ་གང་སར་སྐུ་རྟེན་མང་པོ་ཡོད་ཀྱང་། བོད་ཀྱི་གཞུང་སྟེན་སྲུང་མ་གནས་ཆུང་རྡོ་
རྗེ་གྲགས་ལྡན་གྱི་སྐུ་རྟེན་ནི་གཞན་ཀུན་ལས་གལ་ཆེ་བ་རེད། གནས་ཆུང་ཆོས་སྐྱོང་ཆེན་མོས་མིང་
ལ་བློ་བཟང་འཇིགས་མེད་ཟེར་བའི་རབ་བྱུང་བ་ཞིག་བརྒྱུད་དེ་ཏཱ་ལའི་བླ་མ་དང་ཁོང་གི་བཀའ་བློན་
ཚོར་གནད་དོན་ཆེ་ཁག་རིགས་ལ་སློབ་སྟོན་གནང་གི་ཡོད།
དུས་ཡུན་གང་ཙམ་རྗེས་ཞབས་ཕྱི་ཚོས་བློ་བཟང་འཇིགས་མེད་སྐྱོར་བཞིན་ཁྱར་ཁྱོར་ངང་
ཁང་ཆུང་དེའི་ནང་ནས་ཕྱིར་ཐོན། ཁོང་གིས་གོས་ཆེན་གྱི་ན་བཟའ་ཧ་ཅང་མཆོར་པོ་དང༌། ལྷམ་
ཟོམ་པ་གྱོན་ཡོད་ཅིང༌། བྲང་ཁར་ངོས་འཇམ་པའི་མེ་ལོང་ཞིག་བཏགས་ཡོད་པ་དང་། དབུ་ལ་ཀ་
ལི་དང་དྲིལ་བུས་བརྒྱན་པའི་དབུ་ཞྭ་ཧ་ཅང་ཆེན་པོ་ཞིག་གྱོན་ཡོད་པའི་ཐོག་ཏུ་སྒྲོ་དར་བཙུགས་
ཡོད་པས་མ་ཚད། ད་དུང་སྒལ་པར་རས་དར་ཟུར་གསུམ་མ་བཞི་གསེག་བསློགས་ཏེ་བཏགས་
ཡོད། ཁོང་གི་ཞྭ་མོ་དེ་གཅིག་པུར་ལྗིད་ཚད་རྒྱ་མ་སུམ་ཅུ་ཙམ་ཡོད་པ་དང༌། ལུས་ཀྱི་གྱོན་པ་
བརྒྱད་བརྩེགས་ལ་ལྗིད་ཚད་རྒྱ་མ་བདུན་ཅུ་ཡས་མས་ཤིག་ཡོད་པས་རང་ཉིད་གཅིག་པུས་གོམ་པ་
བརྒྱབ་སྟེ་འགྲོ་དཀའ་བས་ཞབས་ཕྱི་ཚོས་མ་སྐྱོར་ཐབས་མེད་རེད།
གྲྭ་པ་ཚོས་ཆོ་གའི་རྔ་བརྡུང་བ་དང་དུང་བུས་པ་དང་དུས་མཚུངས་སུ་དཔེ་ཆ་ཀློག་འདོན་བྱེད་
འགོ་བཙུགས་པ་ན་མི་ཚོགས་ཀྱིས་བློ་འཚབ་དང་བཅས་བློ་བཟང་འཇིགས་མེད་ལ་ཅེ་རེར་ལྟ་
བཞིན་ཡོད་པ་དང༌། ཁོང་རིམ་གྱིས་བྱིང་བའི་དབྱིངས་སུ་ཞུགས། གང་ཙམ་རྗེས་ཁོང་གིས་ཞབས་
ཕྱི་ཚོ་ཕར་བུད་པ་དང་། ཁྱར་ཁྱོར་ངང་གོམ་པ་ཁ་ཤས་བརྒྱབ་རྗེས་རལ་གྲི་ཤུབས་ནས་བཏོན་ཏེ་
ཉམས་ལྡན་པའི་སྟངས་སྟབས་དང་བཅས་བྲོ་འཁྲབས། དེ་དུས་ཁོང་གི་གཟུགས་སྟོབས་ཆེ་རུ་སོང་
ཡོད་པ་ལྟ་བུར་སྣང་བ་དང༌། ངོ་དབྱིབས་ལ་འགྱུར་བ་ཕྱིན་ཡོད་པ་མ་ཟད། ད་དུང་མིག་ཟུང་འབུར་
དུ་ཐོན་པ་དང༌། དབུགས་འབྱིན་རྔུབ་སྔར་ལས་མགྱོགས་སུ་སོང་ཡོད། གློ་བུར་དུ་ཁོང་གིས་སྐད་
ཤུགས་ཆེན་པོས་ཆོ་ངེ་ཞིག་བཏོན།
“ཕེབས། དོ་དགོང་རང་ཕེབས།”
ཆོས་སྐྱོང་ཆེན་མོས་ཟིན་པའི་སྐུ་རྟེན་གྱིས་སྨྱོ་བ་ལྟར་སྨྱུ་གུ་དང་ཤོག་བུ་ཞིག་བླངས་པ་
དང༌། དེའི་ཐོག་ལམ་ཐིག་ས་བཀྲ་གསལ་པོ་ཞིག་བྲིས། དེ་རྗེས་ཞབས་ཕྱི་ཚོ་བྲེལ་འཚུབ་ཀྱིས་
སྐུ་རྟེན་རྩར་བརྒྱུགས་པ་དང༌། ཁོང་གི་དབུ་ཞྭ་ཆེན་པོ་དེ་མར་ཕུད་མ་ཐག་ལྷ་ཡལ་ཏེ་བློ་བཟང་
འཇིགས་མེད་ཤི་བ་ལྟར་ཐང་ལ་འགྱེལ།
མི་ལོ་ལྔ་བཅུ་ལྷག་གི་རྗེས་ལ་རྩོམ་པ་པོས་ཏཱ་ལའི་བླ་མར་བཅར་འདྲི་ཞུ་སྐབས“ཁྱེད་ཀྱིས་
གནད་དོན་གལ་ཆེའི་རིགས་ཅིའི་ཕྱིར་གནས་ཆུང་ལ་བཀའ་འདྲི་གནང་གི་ཡོད་དམ། གནས་ཆུང་
གི་ལུང་བསྟན་ཐིག་པོ་འདུག་གམ”ཞེས་དྲིས་པར།
ཁོང་གིས“ངོས་ད་ལྟ་ལོ་བདུན་ཅུ་ལྷག་ཟིན་ཡོད། ངོས་ཀྱིས་གནས་ཆུང་ལ་གྲོས་འདྲི་བྱས་ཏེ་
ལོ་དྲུག་ཅུ་མ་ཟིན་ཙམ་འགྲོ་གི་འདུག །གནས་ཆུང་གིས་ལུང་བསྟན་ནོར་བ་གནང་བ་ངོས་ཀྱིས་དྲན་
གྱི་མི་འདུག །རྩ་བ་ནས་སླུ་བ་མེད”ཅེས་གསུངས།
“དེ་ལྟར་ན། གནད་དོན་ཞིག་ལ་ཐག་གཅོད་གནང་སྐབས་ཁྱེད་ཀྱིས་གནས་ཆུང་གི་བཀའ་
ལུང་གཙོ་བོར་འཛིན་གྱི་ཡོད་དམ།”
ཏཱ་ལའི་བླ་མས“དེ་འདྲ་རང་མ་རེད། གནས་ཆུང་གི་བཀའ་ལུང་ངོས་ཀྱི་བསམ་གཞིག་བྱ་གཞི་
གཅིག་ཆགས་ཡོད་པ་དང༌། ངོས་ཀྱིས་ད་དུང་རྒྱུ་རྐྱེན་དང་གནས་ཚུལ་གཞན་ལའང་བསམ་
བྱེད་ཀྱི་ཡོད”ཅེས་བཀའ་ལན་གནང་།
ཕྱི་ལོ་༡༩༥༩ལོའི་ཟླ་༣ ཚེས་༡༧ ཉིན་བྱུང་བའི་འབར་གས་དེ་གཉིས་ཏན་ཏན་ཏཱ་ལའི་བླ་མས་
དགོངས་བཞེས་གནང་དགོས་པའི“རྒྱུ་རྐྱེན་དང་གནས་ཚུལ་གཞན”ཆགས་ཡོད་ངེས་རེད། ཁོང་
གིས་རང་རྣམ་གཉིས་ཀའི་ནང་རྒྱ་མིས་ནོར་བུ་གླིང་ཁའི་ཕྱོགས་སུ་འཕངས་པའི་སྒྱོགས་མདེལ་དེ་
གཉིས་རྒྱུ་རྐྱེན་གཙོ་བོར་བཞག་སྟེ་ལྷ་ས་ནས་བྲོས་བྱོལ་དུ་ཕེབས་རྒྱུའི་ཐུགས་ཐག་བཅད་པའི་སྐོར་
གསུངས་ཡོད་པ་དང༌། སྐབས་དེར་ཐག་གཅོད་ཀྱི་རྒྱུད་རིམ་ནང་མཉམ་ཞུགས་བྱེད་མི་གཞན་གྱི་
མི་ཚེའི་ལོ་རྒྱུས་ནང་དུའང་དེ་ལྟར་གསལ་ཡོད། རྒྱ་གར་ནང་ཞབས་སོར་བདེ་བར་འཁོད་རྗེས་ཏཱ་
ལའི་བླ་མས་ཕྱི་ལོ་༡༩༥༩ ལོའི་ཟླ་༤ ཚེས་༡༨ ཉིན་རྒྱལ་སྤྱིའི་གསར་འགོད་གསལ་བསྒྲགས་
ཐེངས་དང་པོའི་སྐབས་ཁོང་ཉིད་བྲོས་བྱོལ་དུ་ཕེབས་དགོས་དོན་གཙོ་བོ་ནི་རྒྱ་མིས“ནོར་བུ་གླིང་
ཁའི་ཕྱོགས་སུ་སྒྱོགས་མདེལ་གཉིས་གསུམ་ཞིག”འཕངས་པར་བརྟེན་ཚང་མའི་སེམས་ནང་ཁོང་
གི་སྐུ་ཕྱྭར་ཉེན་ཁ་ཆེན་པོ་ཡོད་པའི་ཚོར་སྣང་བྱུང་སྟེ་བྲོས་བྱོལ་དུ་ཕེབས་རྒྱུའི་ཐུགས་ཐག་བཅད་པ་
ཡིན་ཞེས་གསུངས་ཡོད།
ཏཱ་ལའི་བླ་མས་གོང་གི་གསར་འགོད་གསལ་བསྒྲགས་དེ་སྤེལ་ནས་ཉིན་གཉིས་སོང་རྗེས་
རྒྱ་ནག་གཞུང་གིས“ཤིན་ཧྭ་གསར་འགྱུར་ཁང་གི་ཆབ་སྲིད་གསར་འགོད་པའི”མིང་ཐོག་ཏུ་རྒྱལ་
སྤྱིའི་ཐོག“ཏཱ་ལའི་བླ་མའི་བསྒྲགས་གཏམ་ཟེར་བའི་དཔྱད་གཏམ”ཞེས་པའི་རྩོམ་ཡིག་ཅིག་ཡོངས་
གྲགས་སུ་སྤེལ་ཏེ་རྒྱ་ཕྱོགས་ནས་ནོར་བུ་གླིང་ཁའི་ཕྱོགས་སུ“སྒྱོགས་མདེལ་གཉིས”འཕངས་པའི་
གནས་ཚུལ་རྩ་བ་ནས་བྱུང་མེད་ལུགས་དང་། ད་དུང་ཏཱ་ལའི་བླ་མའི་གསར་འགྱུར་འགྲེམས་ཡིག་
དེ་ཧ་ལམ་མི་གཞན་ཞིག་གིས་ཁོང་གི་མཚན་ཐོག་ཏུ་སྤེལ་ཡོད་པ་ལྟ་བུ་འདི་ལྟར་བཤད་ཡོད་དེ།
[ཏཱ་ལའི་བླ་མའི]བསྒྲགས་གཏམ་ནང་མི་དམངས་བཅིངས་འགྲོལ་དམག་གིས་ཟླ་༣
ཚེས་༡༧ཉིན་སྔོན་ནས་ལྷ་ས་དང་བོད་ཕྱོགས་སུ་དཔུང་སྣོན་བྱས་ཡོད་པ་དང༌། ད་
དུང་ཟླ་༣ ཚེས་༡༧ ཉིན་ནོར་བུ་གླིང་ཁའི་ཕྱོགས་སུ་སྒྱོགས་མདེལ་གཉིས་གསུམ་ཞིག་
འཕངས”ལུགས་བཀོད་འདུག་པ་ཚང་མ་གཟུགས་མེད་གྲིབ་བཟོ་རེད། རྫུན་གཏམ་སྒྲིག་
བཟོ་བྱེད་མཁན་དེས“སྟབས་ལེགས་ནས་སྒྱོགས་མདེལ་དེ་ཚོ་ཉེ་འཁོར་གྱི་རྫིང་བུ་ཞིག་ནང་
ལྷུངས”ཞེས་བཤད་དེ་སྔོན་ཚུད་ནས་རང་ཉིད་ལ་ཕྱིར་ཤིག་རྒྱག་ས་ཞིག་བཞག་འདུག །འོན་
ཀྱང༌། གལ་ཏེ་མི་དམངས་བཅིངས་འགྲོལ་དམག་གིས[བོད་པར]ཕར་རྒོལ་བྱེད་རྩིས་ཡོད་ན་
མེ་སྒྱོགས་ཐེངས་གཉིས་གསུམ་ལས་མ་བརྒྱབ་དོན་གང་ཡིན་ནམ། མ་ཟད་སྒྱོགས་མདེལ་དེ་
ཚོ་རྫིང་བུའི་ནང་ལྷུངས་རྗེས་མེ་སྒྱོགས་དེ་ལས་མང་བ་མ་བརྒྱབ་པ་གང་ཡིན་ནམ།
རྒྱ་ནག་གཞུང་གིས་ནོར་བུ་གླིང་ཁའི་ཕྱོགས་སུ་མེ་སྒྱོགས་བརྒྱབ་མེད་ཅེས་ཁས་ལེན་མ་བྱས་པར་
བརྟེན་ཁོ་ཚོས་ནོར་བུའི་གླིང་ཁར་ཁ་གཏད་དེ་མེ་སྒྱོགས་རྒྱག་དོན་གང་ཡིན་འགྲེལ་བཤད་རྒྱག་
མི་དགོས་པ་ཆགས་པ་དང་། གནད་དོན་འདི་ཐག་མི་ཆོད་པར་ལོ་བཅུ་ཕྲག་མང་པོ་འདས་པ་རེད།
ཕྱི་ལོ་༡༩༩༡ ལོར་རྒྱ་མི་ཞིག་གིས་སྐབས་དེའི་གནས་ཚུལ་ལ་ཕྱིར་དྲན་བྱས་པའི་རྩོམ་ཡིག་
ཅིག་སྤེལ་བ་དང༌། དེའི་ནང་ཁོང་གིས་བོད་པས་སྔོན་ལ་འཁྲུག་རྐྱེན་བསླངས་པ་རེད་ཅེས་སྐྱོན་
འཛུགས་བྱས་པ་དང་མཉམ་དུ་རྒྱ་དམག་གིས་ནོར་བུ་གླིང་ཁའི་ཕྱོགས་སུ་མེ་སྒྱོགས་ཐེངས་གཉིས་
བརྒྱབ་པ་རེད་ཅེས་ཆེས་ཐོག་མར་ཁས་ལེན་བྱས་ཡོད། རྩོམ་པ་པོས་རྩོམ་ཡིག་དེའི་ནང་“ཟླ་བ་༣
ཚེས་༡༦ དང་༡༧ཉིན་ནོར་བུ་གླིང་ཁའི་དྲག་ཆས་སྤྲས་པའི་ངོ་ལོག་པས་གློ་བུར་དུ་མཚོ་བོད་
གཞུང་ལམ་དོ་དམ་ཅུས་ལྷ་ས་སྐྱེལ་འདྲེན་བབས་ཚུགས་ལ་མེ་མདའ་ཟམ་མི་ཆད་པ་བརྒྱབ་པ་དང༌།
སྐྱེལ་འདྲེན་བབས་ཚུགས་ཀྱི་སྣུམ་མཛོད་དང་འཛིང་རགས་ལ་སྒྱོགས་མདེལ་སུམ་ཅུ་ལྷག་བརྒྱབ་
པར་བརྟེན་བབས་ཚུགས་སུ་ཡོད་པའི་ཡུལ་དམག་ཅིག་གིས་གོང་རིམ་གྱི་བཀའ་འཁྲོལ་མ་ཞུས་
པར་ཕྱིར་མི་ལི་མི་ཊར་༦༠ ཅན་གྱི་མེ་སྒྱོགས་ཐེངས་གཉིས་བརྒྱབ”ཅེས་མེ་སྒྱོགས་དེ་གཉིས་
ཡུལ་དམག་ཅིག་གིས་གོང་རིམ་གྱི་བཀའ་འཁྲོལ་མེད་པར་རང་དགར་བརྒྱབ་ལུགས་བཤད་ཡོད།
ནོར་བུ་གླིང་ཁའི་ཁ་སྤྲོད་ཀྱི་མཚོ་བོད་གཞུང་ལམ་ལྷ་ས་སྐྱེལ་འདྲེན་བབས་ཚུགས་སུ་རྒྱ་མིའི་ཡུལ་
དམག་དང་། མཚོན་ཆ་དེ་རིགས་ཡོད་པ་ལས་དེ་དུས་བབས་ཚུགས་དེ་རམས་འདེགས་དམག་དོན་
ལས་ཁུངས་ཤིག་ཏུ་གྱུར་ཡོད་པ་ཧ་ཅང་གསལ་པོ་རེད།
ཇིའི་ཡའུ་ཧྲོན་གྱིས་ཕྱི་ལོ་༡༩༩༣ ལོར་བྲིས་པའི་རྩོམ་ཡིག་ཅིག་ནང་གཞི་རྩའི་ཆ་ནས་
གོང་གི་བརྗོད་བབས་དང་མཐུན་པར་བཤད་ཡོད་ཀྱང་། ཁོང་གིས་སྒྱོགས་མདེལ་དེ་ཚོ་ཉེན་རྟོག་པ་
ཞིག་གིས་འཕངས་པ་རེད་ཅེས་འདི་ལྟར་བཤད་ཡོད།
[ཕྱི་ཟླ་༣ ཚེས་༡༧ཉིན་གྱི་ཞོགས་པ]དྲག་ཆས་སྤྲས་པའི་ངོ་ལོག་པས་་་་མཚོ་བོད་
གཞུང་ལམ་དོ་དམ་ཅུས་ལྷ་ས་སྐྱེལ་འདྲེན་བབས་ཚུགས་ལ་འཁྲུག་སློང་གི་མེ་མདའ་བསྟུད་
མར་ལན་གསུམ་བརྒྱབ་པ་དང་། ཁོ་ཚོའི་ཚུར་རྒོལ་དྲག་པོས་བབས་ཚུགས་ཀྱི་སྒོ་དང་སྒེའུ་
ཁུང་མང་པོར་གཏོར་སྐྱོན་བཏང་བ་རེད། དེ་ནི་ཁྲེལ་མེད་ཀྱི་དྲག་པོའི་བྱ་སྤྱོད་ཅིག་ཡིན་པས་
བབས་ཚུགས་དེའི་དཔལ་འབྱོར་ཉེན་རྟོག་པ་“ཙིང་ཧུད་ཧྲན་ཁོང་ཁྲོ་ཆེན་པོ་ལངས་ཏེ་
སུ་ལའང་བཀའ་འཁྲོལ་མ་ཞུས་པར་ཕྱིར་མི་ལི་མི་ཊར་༦༠ ཅན་གྱི་མེ་སྒྱོགས་བེད་སྤྱད་
དེ་སྒྱོགས་མདེལ་གཉིས་འཕངས་པ་རེད། འོན་ཀྱང་། སྒྱོགས་མདེལ་དེ་གཉིས་ནོར་བུ་གླིང་
ཁའི་ལྕགས་རི་བྱང་མ་ནས་བྱང་ཕྱོགས་སུ་མི་ཊར་བརྒྱ་ཕྲག་ཁ་ཤས་སར་ལྷུངས་ཏེ་འབར་
གས་བྱུང་ཡོད།
རྫིའི་ཡའུ་ཧྲོན་གྱིས་རྩོམ་ཡིག་དེའི་ནང་སྐྱེལ་འདྲེན་བབས་ཚུགས་ལྟ་བུ་དམག་དོན་དང་འབྲེལ་བ་
མེད་པའི་ལས་ཁུངས་ཤིག་ནང་མི་ལི་མི་ཊར་༦༠ ཅན་གྱི་མེ་སྒྱོགས་ཡོད་དགོས་དོན་གང་ཡིན་
པར་གསལ་བཤད་བྱས་མེད་ལ། “དཔལ་འབྱོར་ཉེན་རྟོག་པ”ཞིག་གིས་མེ་སྒྱོགས་དེ་ཇི་ལྟར་བེད་
སྤྱོད་བཏང་ཐུབ་པ་ལའང་གསལ་བཤད་བྱས་མེད།
ཕྱི་ལོ་༡༩༩༥ ལོར་པར་སྐྲུན་བྱས་པའི་རྒྱ་ནག་གཞུང་གི་ཡིག་ཆ་རྗེས་མ་ཞིག་ནང་བྱུང་བ་དེ་
ལ་ལྷན་པ་ཁྱད་མཚར་མང་པོ་བརྒྱབ་སྟེ་བསྐྱར་བཤད་འདི་ལྟར་བྱས་ཡོད་དེ།
[ཟླ་༣]ཚེས་༡༦ ཉིན་ནོར་བུ་གླིང་ཁའི་དྲག་ཆས་སྤྲས་པའི་ངོ་ལོག་པས་གློ་བུར་དུ་མཚོ་
བོད་གཞུང་ལམ་ལྷ་ས་སྐྱེལ་འདྲེན་བབས་ཚུགས་ལ་ཟམ་མི་ཆད་པར་མེ་མདའ་རྒྱག་འགོ་
བཙུགས་པ་རེད། སྐྱེལ་འདྲེན་བབས་ཚུགས་དེ་བཞིན་ནོར་བུ་གླིང་ཁ་དང༌། ལྕགས་པོ་རི།
ཕོ་བྲང་པོ་ཏ་ལ་སོགས་དྲག་ཆས་སྤྲས་པའི་ངོ་ལོག་པའི་རྟེན་གཞིའི་སྒོར་ཕྱེད་དབྱིབས་ཅན་
ནང་དུ་ཚུད་ཡོད་པས་དེ་ཁོ་ཚོའི་འགོག་རྐྱེན་ཞིག་ཏུ་གྱུར་ཡོད། [ཟླ་༣]ཚེས་༡༧ ཉིན་ནོར་
བུ་གླིང་ཁའི་བྱང་ངོས་སུ་ཡོད་པའི་དྲག་ཆས་སྤྲས་པའི་ངོ་ལོག་པ་ཚོས་སླར་ཡང་སྐྱེལ་འདྲེན་
བབས་ཚུགས་ལ་མེ་མདའ་བརྒྱབ་པ་དང༌། སྐྱེལ་འདྲེན་བབས་ཚུགས་ཀྱི་སྣུམ་མཛོད་དང་
འཛིང་རགས་ལ་སྒྱོགས་མདེལ་སུམ་ཅུ་ལྷག་འཕངས་པར་བརྟེན་བབས་ཚུགས་དེའི་དཔལ་
འབྱོར་ཉེན་རྟོག་པ་ཙིང་ཧུད་ཧྲན་གྱིས་སུ་ལའང་བཀའ་འཁྲོལ་མ་ཞུས་པར་རང་དགར་ཕྱིར་
མི་ལི་མི་ཊར་༦༠ ཅན་གྱི་མེ་སྒྱོགས་བེད་སྤྱད་དེ་སྒྱོགས་མདེལ་གཉིས་བརྒྱབ་པས། དེ་
གཉིས་ནོར་བུ་གླིང་ཁའི་ལྕགས་རི་བྱང་མ་ནས་བྱང་ཕྱོགས་སུ་མི་ཊར་༢༠༠ ནས་༣༠༠
སར་ལྷུངས་པ་རེད།
ཕྱི་ལོ་༡༩༩༡ ལོའི་ཡིག་ཆ་དེའི་ནང་གསལ་བ་དང་མཐུན་པར་ཡིག་ཆ་འདིའི་ནང་དུའང་བོད་པས་
སྐྱེལ་འདྲེན་བབས་ཚུགས་དེར་དཔུང་རྒོལ་ཉིན་གཅིག་བྱས་པའི་ཚབ་ཏུ་ཉིན་གཉིས་བྱས་པ་རེད་ཅེས་
དང༌། བོད་པས་སྐྱེལ་འདྲེན་བབས་ཚུགས་དེར་སྒྱོགས་མདེལ་སུམ་ཅུ་ལྷག་འཕངས་པ་རེད་ཅེས་
བཤད་དེ་བོད་པའི་འཁྲུག་སློང་བྱ་སྤྱོད་ལ་འུར་སྒྲོག་བྱས་ཡོད། དེབ་དེའི་ནང་བོད་པས་རང་འགུལ་
ཐོག་ནས་རྒྱ་མིའི་སྐྱེལ་འདྲེན་བབས་ཚུགས་ལ་གཞི་ཁྱོན་ཆེ་བའི་མེ་སྒྱོགས་ཀྱི་དཔུང་རྒོལ་བྱས་ཀྱང་།
སྔ་ཕྱི་བར་གསུམ་དུ་བོད་པས་སྔོན་ལ་རྒྱ་ཕྱོགས་ལ་དཔུང་རྒོལ་བྱེད་རྒྱུར་བསྒུགས་ནས་བསྡད་ཡོད་
པའི་རྒྱ་དམག་གིས་བསམ་ཡུལ་ལས་འདས་པར་བོད་པར་རྒོལ་ལན་བསློགས་མེད་ཅེས་བཀོད་ཡོད།
ཕྱི་ལོ་༡༩༩༥ ལོར་ནང་ཁུལ་དཔྱད་གཞིའི་ཡིག་ཆའི་ངོ་བོར་པར་སྐྲུན་བྱས་པའི་རྒྱ་ནག་
གཞུང་གི་ཡིག་ཆ་ཕྱོགས་བསྒྲིགས་ཤིག་ནང་དུའང་རྒྱ་ཕྱོགས་ནས་སྒྱོགས་མདེལ་གཉིས་འཕངས་
པ་གཅིག་མཚུངས་སུ་བཤད་ཡོད་པ་དང༌། ཙིང་ཧུད་ཧྲན(མིང་དངོས་སུ་མ་སྨོས་པར་སྒྱོགས་
མདེལ་འཕེན་མཁན་ཞེས་བཀོད་ཡོད)ནི“དཔལ་འབྱོར་ཉེན་རྟོག་པ”ཞིག་མ་ཡིན་པར་ཡུལ་དམག་
ཅིག་རེད་ཅེས་བཤད་ཡོད་པས་དེས་མཚོ་བོད་གཞུང་ལམ་ལྷ་ས་སྐྱེལ་འདྲེན་བབས་ཚུགས་དེ་
བཞིན་དམག་དོན་རམ་འདེགས་རྟེན་གཞི་ཞིག་ཡིན་སྲིད་པ་སྟོན་གྱི་ཡོད།
ཕྱི་ལོ་༢༠༠༨ ལོའི་རྒྱ་ནག་གཞུང་གི་ཡིག་ཆ་ཕྱོགས་བསྒྲིགས་གལ་ཆེན་ཞིག་ནང་དུའང་
གནས་ཚུལ་དེ་བསྐྱར་ཟློས་བྱས་ཡོད་པ་དང༌། དུས་མཚུངས་སུ་བོད་པས་རང་འགུལ་ཐོག་ནས་
རྒྱ་མིའི་སྐྱེལ་འདྲེན་བབས་ཚུགས་ཙམ་མ་ཟད། ད་དུང་རྒྱ་མིའི་དམག་སྒར་དང་ལས་ཁུངས་གཞན་
ལའང་དྲག་རྒོལ་བྱས་པ་རེད་ཅེས་ནང་དོན་གསར་པ་ཁག་གཅིག་ཁ་སྣོན་འདི་ལྟར་བརྒྱབ་ཡོད།
[ཕྱི་ཟླ་༣]ཚེས་༡༧ཉིན་དྲག་ཆས་སྤྲས་པའི་ངོ་ལོག་པས་མི་དམངས་བཅིངས་འགྲོལ་
དམག་གི་དམག་སྒར་དང་། ཁེ་ལས་ལས་ཁུངས་ལ་དྲག་རྒོལ་ཟམ་མི་ཆད་པ་བྱས་ཏེ་འཁྲུག་
སློང་གི་བྱེད་སྒོ་སྤེལ་ཚད་ཇེ་མང་དུ་བཏང༌། དེ་ཚོའི་ཁྲོད་མཚོ་བོད་གཞུང་ལམ་དོ་དམ་ཅུས་
ལྷ་ས་སྐྱེལ་འདྲེན་བབས་ཚུགས་ལ་ཁོ་ཚོའི་དྲག་རྒོལ་གྱི་མདེའུ་མང་ཤོས་ཕོག་ཡོད་པ་དང་།
ལྷ་ས་སྣུམ་མཛོད་ལ་སྒྱོགས་མདེལ་༣༠ ལྷག་ཕོག་ནས་སྣུམ་མཛོད་ཀྱི་བདེ་འཇགས་ལ་
ཉེན་ཁ་ཆེན་པོ་ཕྲད་པ་རེད། ཕྱི་དྲོའི་ཆུ་ཚོད་༣ཐོག་ལ་སྐྱེལ་འདྲེན་བབས་ཚུགས་ཀྱི་ཡུལ་
དམག་དང༌། དཔལ་འབྱོར་ཉེན་རྟོག་པ་ཙིང་ཧུད་ཧྲན་གྱིས་དམག་ཁུལ་གྱི་གཏན་འབེབས་
ལ་བརྩི་འཇོག་མ་བྱས་པར་རང་སོ་སོས་མི་ལི་མི་ཊར་༦༠ ཅན་གྱི་མེ་སྒྱོགས་བེད་སྤྱད་དེ་
ནོར་བུ་གླིང་ཁའི་ཕྱོགས་སུ་ཡོད་པའི་དྲག་ཆས་སྤྲས་པའི་ངོ་ལོག་པར་སྒྱོགས་མདེལ་གཉིས་
འཕངས་ཀྱང་། དེ་གཉིས་ནོར་བུ་གླིང་ཁའི་ལྕགས་རི་བྱང་མའི་ཕྱི་རོལ་གྱི་མི་ཊར་ཉིས་བརྒྱ་
སུམ་བརྒྱའི་སར་ལྷུངས་པ་རེད།
རྒྱ་ནག་གཞུང་གིས་ཕྱི་ལོ་༡༩༩༠ གོ་གྲངས་ནས་སྐྱོན་འཛུགས་བྱས་པ་ལྟར་གལ་ཏེ་བོད་པས་
དངོས་གནས་འཁྲུག་སློང་ཚབས་ཆེན་དེ་འདྲ་བྱས་ཡོད་ན་ཕྱི་ལོ་༡༩༥༩ ལོའི་ཟླ་བ་བཞི་པའི(རྒྱ་
ནག་གཞུང་གི)ཤིན་ཧྭ་གསར་འགྱུར་ཁང་གི་གསར་འགྱུར་འགྲེམས་ཡིག་ངོ་མའི་ནང་སྐྱོན་འཛུགས་
དེ་ཚོ་བཀོད་མེད་དོན་གང་ཡིན་ནམ། དངོས་གནས་བྱས་ན་དེ་དུས་རྒྱ་ནག་གཞུང་ལ་རྒྱལ་སྤྱིའི་
ཐོག་ཏུ་བོད་པའི“ངོ་ལོག་ཟིང་འཁྲུག་ཞོད་འཇགས”གཏོང་བའི་རྒྱུ་མཚན་དགོས་མཁོ་ཆེ་བའི་
སྐབས་ཡིན་ཡང༌། གནས་ཚུལ་དེ་བྱུང་ནས་ལོ་བཅུ་ཕྲག་མང་པོའི་རྗེས་ལ་གཞི་ནས་རྒྱ་ནག་གཞུང་
གིས་འུད་སྒྲོག་གི་སྐྱོན་འཛུགས་དེ་ཚོ་བྱས་པར་དོགས་པ་མི་ཟ་ཐབས་མེད་རེད།
གནས་སྟངས་ཧ་ཅང་ཛ་དྲག་ཡིན་པ་དང༌། མཐོ་བ་ཀྲུང་དབྱང་དམག་དོན་ཨུ་ཡོན་ལྷན་ཁང་
ནས་དམའ་བ་བོད་ལྗོངས་དམག་ཁུལ་ཁང་བར་ཚང་མས་བྲེལ་འཚུབ་ངང་བོད་ནང་རྒྱ་དམག་
སྐོང་སྒྲིག་བྱེད་བཞིན་ཡོད་པའི་སྐབས་སུ་ཡུལ་དམག་གཅིག་གིས་འཛེམ་བག་མེད་པར“དམག་
ཁུལ་ཁང་གི་གཏན་འབེབས་ལ་བརྩི་འཇོག་མ་བྱས་པར”རང་སྣང་གང་དྲན་གྱིས་ནོར་བུ་གླིང་ཁའི་
ཕྱོགས་སུ་མེ་སྒྱོགས་བརྒྱབ་པ་ནི་གནས་ཚུལ་ཧ་ཅང་ཚབས་ཆེན་ཡིན་པ་དང༌། དམག་དཔུང་ཞིག་
གི་བཀོད་འདོམས་དཔོན་ཡིན་ཕྱིན་གནས་ཚུལ་དེ་འདྲར་བཟོད་སྒོམ་བྱེད་ཐུབ་ཐབས་མེད་པ་ལྟ་བུ་
རེད། ལྷག་པར་དུ་སྐབས་དེར་རྒྱ་དམག་འཕར་མ་བོད་ནང་སྐོང་སྒྲིག་གི་ལས་དོན་ཆ་ཚང་གྲུབ་མེད་
པས་ཡུལ་དམག་དེའི་བྱ་སྤྱོད་ཀྱིས་རྒྱ་གཞུང་གི་སྤྱི་ཡོངས་འཆར་གཞིར་གནོད་སྐྱོན་ཆེན་པོ་བཏང་
ཡོད་སྲིད་པས་དོན་རྐྱེན་དེར་རྒྱ་ནག་གཞུང་གིས་དམག་དོན་ཞིབ་འཇུག་མཐིལ་ཕྱིན་པ་ཞིག་བྱེད་
དགོས་ངེས་ཡིན་ཡང་། ཞིབ་འཇུག་དེ་འདྲ་བྱས་པའི་ཡིག་ཆ་ཞིག་མཐོང་ཆོས་སུ་མེད།
ཕྱོགས་གཞན་ཞིག་ནས་བཤད་ན། རྒྱ་ནག་ནང་དང་བཙན་བྱོལ་དུ་པར་སྐྲུན་བྱས་པའི་བོད་
ཡིག་ཡིག་ཆ་ཚང་མའི་ནང་ཕྱི་ཟླ་༣ ཚེས་༡༦ དང་༡༧ ཉིན་བོད་པས་རྒྱ་མིའི་མཚོ་བོད་གཞུང་
ལམ་ས་སྐྱེལ་འདྲེན་བབས་ཚུགས་ལ་དྲག་རྒོལ་བྱས་པའི་སྐོར་གསལ་མེད་ཅིང༌། དོན་དངོས་ཐོག་
བོད་པས་རང་འགུལ་ཐོག་རྒྱ་མིའི་དམག་སྒར་དང་ལས་ཁུངས་ལ་དྲག་རྒོལ་བྱས་པ་རེད་ཅེས་པའི་
སྐྱོན་འཛུགས་དེ་དོགས་པ་སྐྱེ་དགོས་པ་ཞིག་རེད། གང་ཡིན་ཞེ་ན། ཏཱ་ལའི་བླ་མ་ནོར་བུ་གླིང་ཁའི་
ནང་བཞུགས་ཡོད་པས་གལ་ཏེ་བོད་པས་དེ་འདྲ་བྱས་ན་ཁོང་གི་སྐུ་ཕྱྭར་ཉེན་ཁ་ཡོང་རྒྱུ་ངེས་པ་
རེད། དེ་ལྟར་ཡང་། ཙིང་ཧུད་ཧྲན་ལ་འཁྲུག་སློང་བྱེད་མཁན་མ་བྱུང་བའམ། ཡང་ན་ཁོང་གིས་
རྒྱུ་མཚན་གང་ཡང་མེད་པར་གློ་བུར་དུ་ནོར་བུ་གླིང་ཁའི་ཕྱོགས་སུ་མེ་སྒྱོགས་བརྒྱབ་པ་རེད་ཅེས་
བཤད་ནའང་འགྲིག་ཐབས་མེད། ཡང་སྙིང་གནས་ཚུལ་ངོ་མ་གང་ཡིན་ཕལ་ཆེར་ཡིག་ཆ་འཕར་མ་
སྔར་ལས་ཇེ་མང་དཔྱད་གཞིར་ཐོན་ན་མ་གཏོགས་གསལ་པོ་ཆགས་ཀྱི་མ་རེད།
གང་ལྟར་ཡང༌། རྒྱ་མིའི་སྒྱོགས་མདེལ་དེ་གཉིས་ཀྱིས་བོད་རྒྱ་ཕྱོགས་གཉིས་ཕན་ཚུན་
དོགས་ཟོན་ཆེན་པོས་བལྟས་ནས་སྡོད་པའི་གནས་སྟངས་ལ་དོ་ཕོག་བཏང་བར་མ་ཟད། ད་དུང་ཏཱ་
ལའི་བླ་མ་བྲོས་བྱོལ་དུ་ཕེབས་དགོས་པའང་བཟོས་པ་རེད། ཏཱ་ལའི་བླ་མའི་དགོངས་པའི་ནང་ཁོང་
ཕེབས་ཤུལ་དུ་མང་ཚོགས་ཀྱིས་ཁོང་ལ་སྲུང་སྐྱོབ་བྱེད་མི་དགོས་སྟབས་ཁོ་ཚོ་རང་བཞིན་གྱིས་
ནོར་བུ་གླིང་ཁ་ནས་ཁ་འཐོར་འགྲོ་རྒྱུ་དང་། གཞི་ཁྱོན་ཆེ་བའི་མི་གསོད་ཁྲག་སྦྱོར་ཡོང་གི་མ་རེད་
སྙམ་པ་རེད།
འགྲོ་བ་མིའི་རིགས་ཀྱི་ལོ་རྒྱུས་དེབ་ཐེར་ཆེན་མོའི་ནང་སྟོབས་ཆེན་རྒྱལ་ཁབ་ཅིག་གིས་ཉམ་ཞན་
པའི་ཁྱིམ་མཚེས་རྒྱལ་ཁབ་གཞན་ལ་བཙན་འཛུལ་བྱས་ཏེ་ཤུལ་མེད་དུ་བཏང་བ་དང༌། ཕམ་ཉེས་
ཤོར་བའི་ཡུལ་དེའི་རྗེ་བོས་བློན་འབངས་ཁྲིད་དེ་བྲེལ་འཚུབ་ཀྱིས་བྲོས་བྱོལ་དུ་སོང་བའི་གནས་
ཚུལ་གྲངས་ལས་འདས་པ་ཡོད། བྱུང་བ་དེ་ཚོའི་ནང་འདོད་རྔམ་དང༌། ལྐོག་གཡོ། བཙན་པོ་དབང་
ཡོད། འུ་ཐུག་ཐབས་ཟད། དངངས་སྐྲག །འཇིགས་སྣང༌། སྐྱོ་སྣང་སོགས་ཚོར་བ་སྣ་ཚོགས་ཀྱིས་
ཁེངས་ཡོད་སྟབས“བྲོས་བྱོལ་དུ་སོང་བའི་རྗེ་བོ”རྒྱུན་དུ་རྩོམ་རིག་དང༌། ཟློས་གར། གློག་བརྙན་གྱི་
བརྗོད་བྱ་གཙོ་བོར་གྱུར་ཡོད། ཕྱི་ལོ་༡༩༥༩ ལོར་ཏཱ་ལའི་བླ་མ་བྲོས་བྱོལ་དུ་ཕེབས་པའང་བྱུང་བ་
དེ་འདྲ་གྲངས་ལས་འདས་པའི་ཁྲོད་ནས་གཅིག་རེད། འདས་པའི་ལོ་མང་པོའི་རིང་ཏཱ་ལའི་བླ་མའི་
བྲོས་བྱོལ་དུ་ཕེབས་པའི་སྐོར་ལ་རྒྱ་ནག་ནང་དང་ཕྱི་རོལ་དུ་ཤོད་ཚུལ་མི་འདྲ་བ་མང་པོ་ཐོན་ཡོད་
ཀྱང༌། དེ་ཚོའི་དམིགས་ཡུལ་དང་དགོས་པ་མི་འདྲ་བར་བརྟེན་དེ་ཚོས་བྱུང་བ་དེ་གསལ་པོ་བཟོ་
རྒྱུའི་ཚབ་ཏུ་དོན་དངོས་དང་ཐག་ཇེ་རིང་དུ་བཏང་ཡོད།
ད་དུང་ཡང་ཐག་མ་ཆོད་པའི་གནད་དོན་གཅིག་ནི་ཐོག་མར་ཏཱ་ལའི་བླ་མ་བྲོས་བྱོལ་དུ་ཕེབས་
སྐབས་ཁོང་དང་ལྷན་དུ་ཞབས་ཕྱི་དང་སྐུ་སྲུང་ཚུད་པའི་མི་ག་ཚོད་ཡོད་མེད་ཀྱི་གྲངས་ཀ་དེ་རེད།
ཏཱ་ལའི་བླ་མ་དང་མཉམ་དུ་དངོས་སུ་བྲོས་བྱོལ་དུ་འགྲོ་མཁན་ཚོས་ཕྱིས་སུ་བྲིས་པའི་ཕྱིར་དྲན་
རྩོམ་ཡིག་ནང་གནད་དོན་དེ་ཁ་གསལ་པོ་མེད་ཅིང༌། དེའང་ཕལ་ཆེར་སྐབས་དེར་བྲེལ་ཟིང་ཧ་ཅང་
ཆེན་པོ་ཡིན་པ་དང༌། བྲོས་བྱོལ་དུ་འགྲོ་བའི་ཞིབ་ཕྲའི་བཀོད་སྒྲིག་ཚང་མ་མགྲོན་གཉེར་ཆེ་མོ་ཕ་
ལྷས་མི་སྣ་ཚོགས་ལ་ལས་བགོས་བརྒྱབ་ཡོད་སྟབས་ཡིན་སྲིད། དོན་དངོས་ཐོག་ཕྱི་ཟླ་༣ ཚེས་
༡༧ ཉིན་གྱི་མཚན་མོ་ཏཱ་ལའི་བླ་མ་དང་ལྷན་དུ་ནོར་བུ་གླིང་ཁ་ནས་མི་༡༠༠ མ་ཟིན་ཙམ་ཐོན་ཡོད་
ཅིང༌། མི་གྲངས་དེ་དང་མཐའ་མཇུག་ཏཱ་ལའི་བླ་མ་དང་ལྷན་དུ་རྒྱ་གར་གྱི་ས་ཁོངས་ནང་ཞུགས་
མཁན་གྱི་གྲངས་འབོར་ཧ་ལམ་མཐུན་གྱི་ཡོད། དེ་ལྟར་ཡང༌། ཡིག་ཆ་མང་པོའི་ནང་རྗེས་ལ་བོད་
དམག་དང་ཆུ་བཞི་སྒང་དྲུག་གི་འཇབ་དམག་མང་པོ་ཏཱ་ལའི་བླ་མའི་སྐུ་སྲུང་དུ་ཞུགས་ཏེ་ཁོང་གི་
ཆིབས་རགས་མི་གྲངས་༤༠༠ ལྷག་ཏུ་འཕེལ་ལུགས་བཀོད་ཡོད།
ཕྱོགས་གཞན་དེར་དུས་ཕྱིས་སུ་པར་སྐྲུན་བྱས་པའི་རྒྱ་ནག་གཞུང་གི་ཡིག་ཆའི་ནང་རྒྱབ་རྟེན་
མེད་ཅིང་། འུར་སྒྲོག་བྱས་པའི་མི་གྲངས་ཚོད་རྩིས་སྣ་ཚོགས་བཀོད་ཡོད་པ་དང་། ཡིག་ཆ་གཅིག་
ནང་དེ་ཉིན་མཚན་མོ་ཏཱ་ལའི་བླ་མ་དང་ལྷན་དུ་མི་དྲུག་བརྒྱ་ལྷག་ཐོན་ལུགས་འདི་ལྟར་བཀོད་ཡོད་དེ།
དྲག་ཆས་སྤྲས་པའི་ངོ་ལོག་པས་ཕྱོགས་གཅིག་ནས་བཅིངས་འགྲོལ་དམག་གིས་མེ་སྒྱོགས་
བརྒྱབ་པར་ཁ་གཡར་བ་དང༌། ཕྱོགས་གཞན་ཞིག་ནས་ཏཱ་ལའི་བླ་མའི་སྐུ་ཕྱྭར་སྲུང་སྐྱོབ་
བྱེད་པ་རྒྱུ་མཚན་དུ་བྱས་ཏེ་དེ་ཉིན་མཚན་དགུང་ཏཱ་ལའི་བླ་མ་སྐྱིད་ཆུའི་ལྷོ་ངོགས་ཀྱི་གྲུ་ཁ་
ནས་ལྷོ་ཁའི་ཕྱོགས་སུ་བཙན་ཁྲིད་བྱས་ཤིང༌། མཉམ་དུ་དྲག་ཆས་སྤྲས་པའི་ངོ་ལོག་པའི་
མཐོ་རིམ་རུ་ཚོགས་མི་གྲངས་དྲུག་བརྒྱ་ལྷག་ཡོད།
གྲངས་འབོར་དེ་རྒྱ་ནག་གཞུང་གི་ཡིག་ཆ་གལ་ཆེན་གཞན་ཞིག་ནང་དུའང་གསལ་ཡོད།
སྐྱིད་ཆུའི་ར་མ་སྒང་གྲུ་ཁའམ། རྒྱ་ཕྱོགས་ཀྱི་ཡིག་ཆའི་ནང“གྲུ་ཁ་རྙིང་པ”དང“ གྲུ་ཁ་ལྷོ་
མ”ཞེས་གསལ་བ་དེར(རྟ་དྲེལ་སོགས་མ་ཚུད་པར)མང་མཐར་ཡང་མི་༣༠ ཡས་མས་ཤིག་ཤོང་
བའི་ཤིང་གྲུ་གྲུ་བཞི་ནར་མོ་ཞིག་དང༌། མང་མཐར་མི་བཅུ་རེ་ཤོང་བའི་ཀོ་གྲུ་གསུམ་བཞི་ལས་
མེད། གྲུ་དེ་ཚོ་སྐྱིད་ཆུའི་འཕྲེད་ལ་ཕར་འགྲོ་ཚུར་འོང་ཐེངས་གཅིག་བྱེད་པར་ཉུང་མཐར་ཡང་དུས་
ཡུན་སྐར་མ་སུམ་ཅུ་ཙམ་འགོར་གྱི་ཡོད་པ་དང༌། གྲུ་དེ་ཚོས་མི་བདུན་ཅུ་སྐྱིད་ཆུའི་ཕ་རོལ་དུ་སྐྱེལ་
བར་ཆུ་ཚོད་གཅིག་འགོར་བར་བརྩིས་ནའང་རྒྱ་མིའི་ཡིག་ཆའི་ནང་གསལ་བའི་མི་དྲུག་བརྒྱ་དེ་ཚོ་
གྲུ་དེ་ཚོས་སྐྱིད་ཆུའི་ཕ་རོལ་དུ་སྐྱེལ་བར་ཆུ་ཚོད་བརྒྱད་ལྷག་འགོར་རྒྱུ་ངེས་བརྟན་རེད། དེར་མ་
ཟད་གལ་ཏེ་མི་དྲུག་བརྒྱ་དེ་ཚོ་ཚོགས་ཆུང་མང་པོར་བགོས་ཏེ་ལྐོག་ཏུ་ནོར་བུ་གླིང་ཁའི་ཕྱིར་འཐོན་
ཐབས་བྱས་ཡོད་པའི་དབང་དུ་བཏང་ནའང༌། ཁོ་ཚོ་མི་མང་པོ་དེ་འདྲ་ནོར་གླིང་ཕོ་བྲང་ཕྱི་རོལ་གྱི་
མང་ཚོགས་དང་། རྒྱ་དམག་གིས་ཤེས་ཚོར་མ་བྱུང་བར་ཐར་ཐབས་མེད།
ཕལ་ཆེར་རྒྱ་ནག་གཞུང་གིས“མི་གྲངས་དྲུག་བརྒྱ་ལྷག”ཅེས་པའི་ཚོད་དཔག་དེ་འོས་འཚམ་
མིན་པའི་དོ་སྣང་བྱུང་བ་ལྟར་ཕྱི་ལོ་༢༠༠༨ ལོའི་རྒྱ་ནག་གཞུང་གི་ཡིག་ཆ་ཞིག་ནང་མི་གྲངས་དེ་
བརྒྱ་དང་ལྔ་བཅུར་ཉུང་དུ་བཏང་ཡོད་ཀྱང༌། དེའི་ནང་གོང་གི་ཡིག་ཆའི་ནང་མ་གསལ་བའི་ཞིབ་
ཕྲའི་གནས་ཚུལ་ཁག་གཅིག་འདི་ལྟར་གསལ་ཁ་བཏོན་ཡོད།
[ཕྱི་ཟླ་༣]ཚེས་༡༥ ཉིན་་་་མཐོ་རིམ་ལོག་སྤྱོད་པས་ཏཱ་ལའི་བླ་མ་དང་མཉམ་དུ་འགྲོ་
མི་༡༥༠ ཡི་ཐོ་གཞུང་ཞིག་གཏན་འབེབས་བྱས་པ་དང་། ཏཱ་ལའི་བླ་མའི་ལོ་ཚད་དང་བྱད་
དབྱིབས་འདྲ་བའི་གྲྭ་བ་བདུན་འཚོལ་འདེམས་བྱས་ཏེ་ཁོ་ཚོ་ཁོང་གི་ཚབ་ཏུ་འཇོག་རྒྱུ་མ་
ཟད། ཁོ་ཚོར་ཏཱ་ལའི་བླ་མའི་ན་བཟའ་འདྲ་བ་རེ་གྲ་སྒྲིག་བྱས། ད་དུང་བྲོས་བྱོལ་དུ་འགྲོ་བའི་
ལམ་ཐིག་ཀྱང་བདམས་ཏེ་ཏཱ་ལའི་བླ་མ་བྲོས་བྱོལ་དུ་བཙན་ཁྲིད་བྱེད་རྒྱུའི་གྲ་སྒྲིག་ལས་ཀ་
བྲེལ་འཚུབ་ཀྱིས་བྱས།
“ཏཱ་ལའི་བླ་མའི་འདྲ་བརྫུས་བདུན”གྱི་བྱུས་བཀོད་དེར་ཡིད་ཆེས་བྱེད་ཐབས་མེད་པར་སྣང་། རྒྱ་
ནག་གཞུང་གི་ཡིག་ཆའི་ནང་གཅིག་ནས་གནས་ཚུལ་དེའི་ཡོང་ཁུངས་བཀོད་མེད་པ་དང༌། གཉིས་
ནས་ཏཱ་ལའི་བླ་མ་བྲོས་བྱོལ་དུ་གདན་ཞུའི་འཆར་གཞི་འདིང་མཁན་མགྲོན་གཉེར་ཆེ་མོ་ཕ་ལྷ་དང་
སྟག་ལྷ་གཉིས་ཀྱི་མི་ཚེའི་ལོ་རྒྱུས་ནང་ལའང་གནས་ཚུལ་དེ་བཀོད་མེད། རྒྱ་ནག་གཞུང་གིས་མི་
གྲངས་བརྒྱ་དང་ལྔ་བཅུ་ཞེས་ཚོད་དཔག་བྱས་པའི་མི་གྲངས་ནང་ཏཱ་ལའི་བླ་མའི་ཞབས་ཕྱི་དང་སྐུ་
སྲུང་ཡང་ཚུད་ཡོད་སྲིད། དེ་ལྟར་ཡང༌། རྒྱ་མིའི་ཚོད་དཔག་དེ་དང་བོད་པའི་ཡིག་ཆ་ཁག་འགལ་བ་
ཡིན་ཏེ། བོད་པའི་ཕྱོགས་ཀྱི་ཡིག་ཆ་ཁག་ནང་ཏཱ་ལའི་བླ་མའི་སྐུ་སྲུང་ཚོ་ཕྱི་ཟླ་༣ ཚེས་༡༧ ཉིན་
བསྐོ་གཞག་བྱས་ལུགས་བཀོད་ཡོད་པ་ལས་སྔོན་ནས་གཏན་འབེབས་བྱས་ལུགས་གསལ་མེད།
མགོ་རྨོངས་གཞི་གཞན་ཞིག་ནི་ཨ་ཐར་དང་བློ་ཚེ་སོགས་ལ་སད་པན་གླིང་ཕྲན་ཐོག་དམག་
སྦྱོང་སྤྲོད་མཁན་ཨ་རིའི་གསང་བའི་ལས་ཁུངས་ཀྱི་ལས་བྱེད་རོ་ཇར་མེག་ཀར་ཐི་ཡི་དཔེ་དེབ་
ནང་ཁོང་གིས་ཏཱ་ལའི་བླ་མ་བྲོས་བྱོལ་དུ་ཕེབས་སྐབས་རྗེས་འདེད་གཏོང་མཁན་རྒྱ་དམག་ལ་མགོ་
སྐོར་གཏོང་ཆེད་ཏཱ་ལའི་བླ་མའི་ཆིབས་རགས་རྒྱབ་ལ་བོད་དམག་དཔུང་སྡེ་གཉིས་བཞག་ཡོད་
ལུགས་ཀྱི་གནས་ཚུལ་ཞིག་བཀོད་ཡོད་པ་དེ་རེད། ཁོང་གིས་གནས་ཚུལ་དེ་མགོན་པོ་བཀྲ་ཤིས་
དང་ཨ་ཐར་གཉིས་ལ་དངོས་སུ་ངོ་ཕྲད་བཅར་འདྲི་བྱས་ནས་ཤེས་རྟོགས་བྱུང་ལུགས་བཀོད་ཡོད་
ཀྱང་། ཁོ་གཉིས་ཏཱ་ལའི་བླ་མ་བྲོས་བྱོལ་དུ་གདན་ཞུའི་འཆར་གཞི་འདིང་མཁན་ཁོངས་སུ་མེད།
མགོན་པོ་བཀྲ་ཤིས་ལ་ཆ་བཞག་ན་དུས་ཡུན་རིང་པོའི་རྗེས་ལ་ཁོང་རང་ཉིད་རྒྱ་གར་ལ་བྲོས་བྱོལ་
དུ་སླེབས་རྗེས་མ་གཏོགས་ཏཱ་ལའི་བླ་མའི་མཇལ་ཁ་ཐོབ་མེད་པ་དང་། ཨ་ཐར་ནི་ཏཱ་ལའི་བླ་མ་སྐུ་
འཁོར་དང་བཅས་པ་ནོར་བུ་གླིང་ཁ་ནས་ཐོན་ནས་ཧ་ལམ་ཉིན་བདུན་སོང་རྗེས་གཞི་ནས་ཁོང་གི་
ཆིབས་རགས་ཁོངས་སུ་ཞུགས་པ་རེད། དེར་མ་ཟད་ཁོ་གཉིས་ཀྱི་མི་ཚེའི་ལོ་རྒྱུས་ནང་གནས་ཚུལ་
དེའི་སྐོར་གང་ཡང་བཀོད་མེད། དེ་ལྟར་ཡང་། མགྲོན་གཉེར་ཆེ་མོ་ཕ་ལྷས་ཏཱ་ལའི་བླ་མ་ལྷ་ས་ནས་
གདན་འདྲེན་ཞུ་སྐབས་ཁོང་དང་སྐུ་འཁོར་ཚོའི་སྔ་རྗེས་གཉིས་ཀར་སྲུང་དམག་རུ་ཁག་འགྲེམས་
འཇོག་གནང་ཡོད་པ་ཡོངས་གྲགས་ཡིན་པས་གཅིག་བྱས་ན་མེག་ཀར་ཐིས་དེ་ཚོའི་དགོས་པ་རྒྱུ་
མཚན་ལ་གོ་ནོར་ཐེབས་ནས་དེ་ཚོའི་སྐོར་ཤོད་ཀྱི་ཡོད་སྲིད།
སྐབས་དེར་ས་ཡུལ་དངོས་ལ་ཡོད་པའི་བོད་པ་ཞིག་གིས་གནས་ཚུལ་ཕྱིར་དྲན་བྱས་པ་ལྟར་
ཕྱི་ཟླ་༣ ཚེས་༡༧ ཉིན་གྱི་ཉིན་རྒྱབ་རྒྱ་མིའི་སྒྱོགས་མདེལ་དེ་གཉིས་གས་ཐོར་བྱུང་མ་ཐག་ན༑
མི་མང་གི་སྐུ་ཚབ་ཁ་ཤས་བྲེལ་འཚུབ་ངང་ནོར་བུ་གླིང་ཁའི་ནང་བོད་གཞུང་བཀའ་ཤག་དང་སྐད་
ཆ་ཤོད་པར་སོང༌། མི་མང་གི་སྐུ་ཚབ་ཚོས་རྒྱ་མིས་ནོར་བུ་གླིང་ཁའི་ཐོག་ཏུ་མེ་སྒྱོགས་ཀྱི་དྲག་
རྒོལ་བྱེད་འཆར་ཡོད་པ་དང༌། མེ་སྒྱོགས་དེ་གཉིས་ནི་ཁོ་ཚོས་ཚོད་ལྟའི་ཚུལ་དུ་བརྒྱབ་པ་ཡིན་
ངེས་པས་བཀའ་ཤག་གིས་ཏཱ་ལའི་བླ་མ་ཕྱི་རྒྱལ་དུ་ཉེན་གཡོལ་དུ་གདན་འདྲེན་ཞུ་དགོས་པའི་རེ་བ་
ཤུགས་དྲག་གིས་བཏོན་པ་རེད།
གང་ལྟར་ཡང༌། གནས་ཆུང་ཆོས་སྐྱོང་ཆེན་མོས་བཀའ་ལུང་ཕེབས་ཟིན་པར་བརྟེན་མིག་སྔའི་
གནད་དོན་ནི་ཏཱ་ལའི་བླ་མ་བྲོས་བྱོལ་དུ་ཕེབས་དགོས་སམ་མི་དགོས་མ་ཡིན་པར། ཇི་ལྟར་དང་
གང་དུ་ཕེབས་དགོས་མིན་ཙམ་རེད།
དེ་མ་ཐག་བོད་གཞུང་བཀའ་ཤག་དང༌། སྤྱི་ཁྱབ་མཁན་པོ་དགའ་བྲང་བློ་བཟང་རིག་འཛིན།
མགྲོན་གཉེར་ཆེ་མོ་ཕ་ལྷ། སྐུ་སྲུང་མདའ་དཔོན་ཕུན་ཚོགས་བཀྲ་ཤིས་སོགས་ཀྱིས་ཛ་དྲག་ཚོགས་
འདུ་ཞིག་བསྐོངས་ཏེ་མི་མང་གི་སྐུ་ཚབ་ཚོའི་དགོས་འདུན་དང༌། ཏཱ་ལའི་བླ་མ་དང་ལྷན་དུ་བྲོས་
བྱོལ་དུ་འགྲོ་མི། བྲོས་བྱོལ་དུ་འགྲོ་བའི་དུས་ཚོད། ལམ་ཐིག་སོགས་གྲོས་བསྡུར་བྱས། འཆར་གཞི་
ལེགས་གྲུབ་ཡོང་མིན་གྱི་འགག་རྩ་ནི་ནོར་བུ་གླིང་ཁའི་ཕྱི་རོལ་གྱི་མང་ཚོགས་ཁྲོད་འདྲོག་སློང་
མི་ཡོང་བ་བྱེད་རྒྱུ་དེ་ཡིན་ཞིང་། གལ་ཏེ་མང་ཚོགས་ཀྱིས་ཏཱ་ལའི་བླ་མ་བྲོས་བྱོལ་དུ་ཕེབས་རྒྱུ་
ཡིན་པ་ཤེས་རྟོགས་བྱུང་ན་མང་ཚོགས་ཧ་ཅང་མང་པོས་རང་འགུལ་ཐོག་ནས་ཁོང་ལ་སྲུང་སྐྱེལ་
ཞུ་བར་ཡོང་ངེས་དང༌། མང་ཚོགས་ཀྱི་ཟང་ཟིང་ལ་བརྟེན་ནས་རྒྱ་དམག་གིས་བོད་པའི་ཐོག་ཏུ་
དྲག་རྒོལ་བྱས་ཏེ་བོད་པ་མང་པོ་དམར་གསོད་གཏོང་རྒྱུ་ཡིན་པས་དེ་ཏཱ་ལའི་བླ་མ་བྲོས་བྱོལ་དུ་
ཕེབས་དགོས་པའི་ཐོག་མའི་དགོས་པ་རྒྱུ་མཚན་དང་འགལ་གྱི་ཡོད། དེར་བརྟེན། ཏཱ་ལའི་བླ་མ་
བྲོས་བྱོལ་དུ་གདན་འདྲེན་ཞུ་སྐབས་བདེ་ཅག་འཁྱུག་པོ་དང༌། སུས་ཀྱང་མི་ཤེས་པ་བྱེད་རྒྱུ་གལ་
ཆེ་ཤོས་རེད། ཏཱ་ལའི་བླ་མའི་སྐུ་འཁོར་ཁྲོད་ཁོང་གི་ནང་མི་དང་ཡོངས་འཛིན་རྣམ་གཉིས་ཕུད། ད་
དུང་མགྲོན་གཉེར་ཆེ་མོ་ཕ་ལྷ་དང༌། སྐུ་སྲུང་མདའ་དཔོན་ཕུན་ཚོགས་བཀྲ་ཤིས། སྤྱི་ཁྱབ་མཁན་
པོ་དགའ་བྲང༌། བཀའ་བློན་ཟུར་ཁང༌། བཀའ་བློན་བཤད་ཟུར། བཀའ་བློན་སྣེའུ་ཤར། ད་དུང་མཐོ་
རིམ་གཞུང་ཞབས་ཁག་གཅིག་བཅས་ཡོད། མང་ཚོགས་ཀྱི་དོ་སྣང་མི་ཡོང་བའི་ཆེད་དུ་ཁོ་ཚོ་ཚང་
མ་ཚོགས་ཆུང་གསུམ་དུ་བགོས་ཏེ་སྐྱིད་ཆུ་རྒལ་རྒྱུ་དང༌། ཚོགས་ཆུང་རེ་རེའི་དབར་དུས་ཡུན་ཆུ་
ཚོད་གཅིག་ཙམ་གྱི་སྟོང་ཆ་འཇོག་རྒྱུའི་འཆར་གཞི་བསྒྲིགས།
ནོར་བུ་གླིང་ཁ་ནས་ལྷོ་ཁ་ཕྱོགས་སུ་འགྲོ་ལམ་གཉིས་ཡོད་ཅིང༌། གཅིག་ནི་ནོར་གླིང་ཕོ་བྲང་
ལྷོ་ཕྱོགས་ཀྱི་ར་མ་སྒང་གྲུ་ཁ་ནས་སྐྱིད་ཆུ་རྒལ་རྒྱུ་དང༌། གཞན་དེ་ནི་ནོར་བུ་གླིང་ཁའི་བྱང་ངོས་
ཀྱི་གཞུང་ལམ་བརྒྱུད་ཆུ་ཤུར་རམ(ལྷོ་ཁ)གོང་དཀར་ལ་འགྲོ་རྒྱུ་རེད། ཁོ་ཚོས་གྲོས་བསྡུར་བྱས་
མཐར་ལམ་ཐིག་དང་པོ་དེ་བདམས་པ་རེད། ལམ་ཐིག་དེར་ཉེན་ཁ་མེད་པ་མིན་ཏེ་གཙང་པོའི་ཕར་
ངོགས་སུ་རྒྱ་མིའི་བརྒྱད་གཅིག་ཞིང་ར་ཡོད་ཀྱང༌། དེ་ལམ་ཐིག་གཉིས་ལས་ཉེན་ཁ་ཅུང་ཆུང་བ་
ཡོད། ནོར་གླིང་ཕོ་བྲང་གི་བྱང་ལམ་བརྒྱུད་དེ་སོང་ན་རྒྱ་མིའི་སྐྱེལ་འདྲེན་བབས་ཚུགས་མདུན་ནས་
འགྲོ་དགོས་ཀྱི་ཡོད། གལ་ཏེ་ཁོ་ཚོས་ནོར་གླིང་ཕོ་བྲང་གི་ལྷོ་ཕྱོགས་ནས་སྐྱིད་ཆུ་བརྒལ་ཏེ་སོང་
ན་རྒྱ་དམག་གིས་ཏཱ་ལའི་བླ་མ་སྐུ་འཁོར་དང་བཅས་བྲོས་བྱོལ་དུ་འགྲོ་བ་ཤེས་རྟོགས་བྱུང་བའི་
དབང་དུ་བཏང་ཡང་རྒྱ་མིས་ཐོག་མར་གཙང་པོ་བརྒལ་ན་མ་གཏོགས་ཁོ་ཚོའི་རྗེས་ཟིན་ཐབས་མེད་
པ་དང༌། ད་དུང་བོད་རིགས་མང་ཚོགས་ཀྱིས་ཏཱ་ལའི་བླ་མ་སྐུ་འཁོར་དང་བཅས་པ་བྲོས་བྱོལ་དུ་
ཕེབས་པ་ཤེས་རྟོགས་བྱུང་བའི་དབང་དུ་བཏང་ཡང་ཁོ་ཚོ་མི་དང་རྟ་མང་པོ་དུས་གཅིག་ལ་སྐྱིད་ཆུ་
རྒལ་དཀའ་བ་རེད།
ཚོགས་ཞུགས་པ་ཚོས་མི་འགྲོ་དང༌། དུས་ཚོད། ལམ་ཐིག་སོགས་ཐག་གཅོད་བྱས་ཟིན་
མཚམས་ཞིབ་ཕྲའི་གྲ་སྒྲིག་ལས་ཀ་ཚང་མ་མགྲོན་གཉེར་ཆེ་མོ་ཕ་ལྷར་རྩིས་སྤྲད། ཕ་ལྷ་དང་སྐུ་
སྲུང་མདའ་དཔོན་ཕུན་ཚོགས་བཀྲ་ཤིས་གཉིས་ཀྱིས་ཏཱ་ལའི་བླ་མ་སྐུ་འཁོར་དང་བཅས་པ་ནོར་བུ་
གླིང་ཁའི་ནང་ནས་ཕྱིར་ཇི་ལྟར་གདན་འདྲེན་ཞུ་དགོས་པའི་ཞིབ་ཕྲའི་གནས་ཚུལ་ཐོག་གྲོས་བསྡུར་
བྱས་ཤིང༌། ཕུན་ཚོགས་བཀྲ་ཤིས་ཀྱིས་ཏཱ་ལའི་བླ་མའི་སྐུ་སྲུང་དང་ཆིབས་ཞབས་བསྐོ་གཞག་
བྱེད་རྒྱུ་དང༌། ཀུན་བདེ་གླིང་ཛ་སག་དང་ཁ་དང་མདའ་ཤོག་གི་མདའ་དཔོན་བཀྲས་དཔལ་རྡོ་རྗེ་ཚེ་
བརྟན་གཉིས་ལ་ལམ་བར་དུ་ཏཱ་ལའི་བླ་མའི་སྐུ་ཕྱྭར་སྲུང་སྐྱོབ་ཀྱི་འགན་སྤྲོད་རྒྱུའི་ཐག་བཅད། ཁོང་
གཉིས་ཀྱིས་ད་དུང་ཏཱ་ལའི་བླ་མའི་ནང་མི་ཚང་མ་གདན་འདྲེན་ཞུ་རྒྱུའི་འཆར་གཞིའང་བསྒྲིགས།
གང་ལྟར་གྲ་སྒྲིག་ཚང་མ་དེ་ཉིན་མཚན་མོའི་སྔོན་ལ་བྱས་ཟིན་པ་དགོས།
བཀའ་བློན་ལས་ཚབ་སྣེའུ་ཤར་དང༌། དྲུང་ཡིག་ཆེན་མོ་ཐུབ་བསྟན་བྱང་ཆུབ། རྩེ་ཕོ་བྲང་གི་སྐུ་
ཚབ་བློ་བཟང་དོན་གྲུབ་སོགས་ལས་གྲུབ་པའི་ཚོགས་ཆུང་ཞིག་རྩེ་པོ་ཏ་ལའི(རྣམ་སྲས་གན་མཛོད)
བང་མཛོད་དུ་སོང་བ་དང༌། ཁོ་ཚོས་དེ་ནས་ལམ་བར་གྱི་འགྲོ་གྲོན་ཆེད་གསེར་ས་ཕག་ཆེན་པོ་གཅིག་
དང་། གླང་ཆེན་རྟགས་ཅན་གྱི་གསེར་ཊམ་ལྔ་བཅུ། བོད་པའི་གསེར་ཊམ་བཞི་བཅུ། གསེར་སྡིག་སྲིན་
དབྱིབས་ཅན་གཉིས། གསེར་ཕོར་གཅིག །ད་དུང་རྒྱ་གར་གྱི་སྒོར་མོ་༡༤༡༢༦༧ བཅས་བླངས།
ཀུན་བདེ་གླིང་ཛ་སག་གིས་ནོར་གླིང་ཕོ་བྲང་བྱང་སྒོའི་སྲུང་བྱར་ཡོད་པའི་བསྟན་པ་བཟོད་པ་
བཙལ་བ་དང༌། ཁོང་གིས་གནས་ཚུལ་སུ་ལའང་ཤོད་རྒྱུ་མིན་པའི་མནའ་སྐྱེལ་དམ་བཅའ་འཇོག་
བཅུག་སྟེ་ཏཱ་ལའི་བླ་མའི་ཆིབས་བསྒྱུར་ཆེད་ཆིབས་རྟ་ཁ་ཤས་གྲ་སྒྲིག་བྱེད་དགོས་པའི་བཀའ་
བཏང༌། དཀའ་ངལ་གང་ཙམ་ཕྲད་ཀྱང་བསྟན་པ་བཟོད་པས་ནོར་གླིང་ཆིབས་ར་ནས་ཆིབས་
རྟ་ལྔ་གྲ་སྒྲིག་བྱེད་ཐུབ་པ་བྱུང་ཡང༌། ཁོང་ལ་རྟ་སྒ་ཆ་ཚང་བ་ཞིག་མ་ཐོབ་པས་དེ་ཉིན་ཕྱི་དྲོར་
ཁོང་གིས་ཆིབས་རྟ་དེ་ཚོ་དགོས་མཁོ་མ་བྱུང་བར་གཅེས་ཉར་ཆེད་རང་ཁྱིམ་དུ་ཁྲིད། ཀུན་བདེ་
གླིང་ཛ་སག་གིས་ཆིབས་རྟ་བཅུ་གྲངས་ཁ་ཤས་ནོར་གླིང་ཕོ་བྲང་གི་ཆིབས་ར་ནས་ལྐོག་ཏུ་སྐྱིད་
ཆུའི་ཕར་ཕྱོགས་སུ་སྐྱེལ་རྒྱུ་ཉེན་ཁ་ཆེན་པོར་མཐོང་སྟེ་སྐྱིད་ཆུའི་ཕར་ངོགས་སུ་ཆགས་པའི་ཁོ་
རང་གི་གཞིས་ཀའི་གཉེར་པར་རྟ་འཕར་མ་གྲ་སྒྲིག་བྱེད་དགོས་པའི་བཀའ་བཏང་བ་རེད།
མགྲོན་གཉེར་ཆེ་མོ་ཕ་ལྷས་ཏཱ་ལའི་བླ་མའི་གསོལ་ཐབ་གཉེར་ཆེན(སྐུ་སྒེར་མ་བྱན)གྱི་མགོར་
སྐུ་པར་བཞག་སྟེ་ཁོང་གིས་གསང་བ་ཕྱིར་གྱར་མི་བྱེད་པའི་མནའ་སྐྱེལ་བཅུག་རྗེས་གསོལ་ཆས་
ཀྱི་ཉེར་མཁོའི་རིགས་བསྡོགས་ཏེ་ར་མ་སྒང་གྲུ་ཁར་བཏང༌། ཀུན་དགའ་བསམ་གཏན་དང་ཁོང་གི་
འཇབ་དམག་རོགས་པ་ཚོར་ཁོ་ཚོས་དེ་ཉིན་མཚན་མོ་ར་མ་སྒང་གྲུ་ཁར་ཏཱ་ལའི་བླ་མ་སྐུ་འཁོར་
དང་བཅས་པར་ཕེབས་སྒུག་ཞུ་དགོས་པའི་ལན་འབྱོར་བས་ས་རུབ་མཚམས་ཁོ་ཚོས་འབྲས་
སྤུངས་དགོན་པའི་ཉེ་འཁྲིས་ཀྱི་ཡིབ་ས་ནས་ཐོན་ཏེ་ར་མ་སྒང་གྲུ་ཁ་ཁུལ་དུ་ཕྱིན།
ཏཱ་ལའི་བླ་མ་ཆིབས་བསྒྱུར་མ་གནང་གོང་ཙམ་ལ་སྐུ་སྲུང་མདའ་དཔོན་ཕུན་ཚོགས་བཀྲ་ཤིས་
ཀྱིས་ཁ་དང་མདའ་ཤོག་གི་མདའ་དཔོན་བཀྲས་དཔལ་རྡོ་རྗེ་ཚེ་བརྟན་ལ་ཁོང་གིས་གཤམ་འོག་
དམག་མི་ཧྲག་བསྡུས་ཤིག་གྲུ་ཁའི་གཡས་གཡོན་དང་ཕེབས་ལམ་བཅས་སུ་སྲུང་བྱར་བཀོད་སྒྲིག་
བྱེད་དགོས་པའི་བཀའ་བཏང་བ་དང༌། ཁོང་གིས་ད་དུང་ང་དང་མདའ་དཔོན་མདོ་མཁར་སྲས་
བསོད་ནམས་སྟོབས་རྒྱས་དང་སྐུ་སྲུང་རུ་དཔོན་བསོད་ནམས་བཀྲ་ཤིས་གཉིས་ལ་ཏཱ་ལའི་བླ་མ་
ཆིབས་བསྒྱུར་གནང་རྗེས་ཉིན་རྗེས་མའི་ཕྱི་དྲོ་ཙམ་ལ་ཁོ་གཉིས་ཀྱིས་སྐུ་སྲུང་དམག་མི་ལོ་གཞོན་
དྲག་གྲས་བརྒྱ་ཙམ་འདེམས་སྒྲུག་མཉམ་ཁྲིད་ཀྱིས་ཏཱ་ལའི་བླ་མའི་ཕེབས་མཇུག་གི་ཉེན་སྲུང་དུ་
བཅར་དགོས་པའི་མངག་ཆ་བྱས། ཁོང་གིས་ད་དུང་སྐུ་སྲུང་ཀ་དང་མདའ་ཤོག་གི་དམག་མི་ཕལ་
ཆེ་བ་ཏཱ་ལའི་བླ་མའི་ཆིབས་ཞབས་ཁོངས་སུ་བཅར་མི་དགོས་པར་སྔར་བཞིན་ནོར་གླིང་ཕོ་བྲང་གི་
སྲུང་བྱར་སྡོད་དགོས་པའི་ལས་འགན་སྤྲད། སྤྱིར་རུ་དཔོན་སྲེག་ཤིང་པའི་ཟླ་ཚེས་ལ་མཐའ་་གཅིག་
ཏུ་ཡིད་ཆེས་བྱེད་རུང་བ་མེད་ཀྱང་། ཁོང་གི་ཕྱིར་དྲན་རྩོམ་ཡིག་ནང་སྐུ་སྲུང་མདའ་དཔོན་གྱིས་ཁ་
འབྲལ་ཁར་བཀའ་ཁྱབ་གནང་བའི་སྐོར་གསལ་པོར་བཀོད་ཡོད་དེ།
[ཕྱི་ཟླ་༣]ཚེས་༨ ཉིན་གྱི་དགོང་དྲོ་ལྷ་སའི་ཆུ་ཚོད་བརྒྱད་པ་ཙམ་ལ་མདའ་དཔོན་ཕུན་
ཚོགས་བཀྲ་ཤིས་ནོར་གླིང་ནས་ཆེད་མངགས་དམག་སྒར་དུ་ཡོང་ཐོག་རུ་བརྒྱ་ཚང་
མ་དམག་སྒར་གྱི་ཕོ་བྲང་གཟིམས[གཟིམ]ཆུང་མགོན་པོ་ཁང་དུ་འབོད་འགུགས་ཀྱིས“དེ་
རིང་ཁྱོད་ཚོར་གལ་ཆེའི་སྐད་ཆ་ཞིག་ཤོད་རྒྱུ་ཡོད་པས་ཕྱིར་གྱར་མི་འབྱུང་ཆེད་སྔོན་ལ་
ཚང་མས་མནའ་སྐྱེལ་དམ་བཅའ་འཇོག་དགོས”ཞེས་ཟེར་དོན་ཚང་མས་མགོན་པོ་ཚད་ལ་
བཙུགས་ཏེ་མནའ་སྐྱེལ་དམ་བཅའ་བཞག་རྗེས་མདའ་དཔོན་ནས།
“དུས་བབས་ཀྱིས་རྐྱེན་པས་ཡིད་བཞིན་ནོར་བུ་བཞུགས་བཟོད་བདེ་མིན་སྟབས་གནས་
སྐབས་ས་ཁུལ་གཞན་ཞིག་ལ་ཉེན་གཡོལ་གདན་ཞུ་བྱ་རྒྱུར། ཁྱེད་རང་རུ་བརྒྱ་རྣམས་ནས་
དམག་སྒར་ཕྱི་ནང་གི་ལས་དོན་འཐུས་ཚང་བྱེད་དགོས”ཞེས་བརྗོད་པ་ཐོས་འཕྲལ་རང་ཉིད་
སེམས་ཧ་ཅང་ཕམ་སྟེ་མིག་ཞག་འཁོར་བཞིན་པར།
“ད་ལྟ་ཆིབས་ཞབས་རྟ་དམག་གི་གོ་ལག་རྫས་མདེལ་ཇི་དགོས་ལེན་དུ་བཅུག་ཅིག །རུ་
བརྒྱ་ཚོས་ཆིབས་ཞབས་དམག་མིར་ཕོགས་དངུལ་རྣམས་ད་ལྟ་འགྲོ་ཁར་གཏུགས་པས་
རྒྱག་སྤྲོད་བྱེད་དགོས། ཁྱེད་ཀྱི་ནང་མི་རྣམས་གྲོང་གསེབ་ཅིག་ལ་བཏང་ན་ལེགས་ཤིང་
གལ་ཏེ་ཟིང་ཆ་ལངས་ཚེ་བྲོས་ཤོག”ཅེས་བཤད་དེ་ཁོང་རང་བྲེལ་འཚུབ་ངང་ནོར་གླིང་ཕོ་
བྲང་ནང་ཕྱིན་སོང༌།
རྩོམ་ཡིག་དེའི་ནང་སྲེག་ཤིང་གིས་ཏཱ་ལའི་བླ་མ“དེ་ནུབ”(དེ་ཉིན་མཚན་མོ)ནོར་གླིང་ཕོ་བྲང་ནས་
རྡོག་ཐོན་གནང་ཞེས་བཤད་ཡོད་པར་བལྟས་ན་ཁོང་གིས་གོང་དུ་ནོར་ནས་ཕྱི་ཟླ་༣ ཚེས་༨ ཉིན་
ཞེས་བཤད་པ་ཙམ་ལས་དོན་དངོས་ཐོག་ཁོང་གིས་ཕྱི་ཟླ་༣ ཚེས་༡༧ ཉིན་གྱི་གནས་ཚུལ་ཤོད་
ཀྱི་ཡོད་པ་གསལ་པོ་ཡིན་པར་སྣང༌། སྲེག་ཤིང་གིས་ཕལ་ཆེར་བོད་ཚེས་དང་སྤྱི་ཚེས་འཁྲུགས་
མེད་དམ་སྙམ། གང་ཡིན་ཞེ་ན། ཏཱ་ལའི་བླ་མ་ནོར་གླིང་ཕོ་བྲང་ནས་ཆིབས་བསྒྱར་གནང་ཉིན་བོད་
ཚེས་བརྒྱད་རེད། སྲེག་ཤིང་གིས་ཕྱིར་དྲན་རྩོམ་ཡིག་དེའི་ནང་མུ་མཐུད་དེ“དེ་ནུབ་ལྷ་སའི་ཆུ་ཚོད་
བཅུ་པ་ཙམ་ལ་ཏཱ་ལའི་བླ་མ་དང་རྒྱལ་ཡུམ། ཏཱ་ལའི་བླ་མའི་སྐུ་མཆེད་ཚེ་རིང་སྒྲོལ་མ་སོགས་སྐུ་
འཁོར་རྣམས་ནོར་གླིང་ནས་དམག་སྒར་བརྒྱུད་ར་མ་སྒང་ངོས་སུ་རྡོག་ཐོན་བྱས་པ་དང༌། ངོས[ང]
རང་ཆིབས་ཞབས་དམག་མིའི[མིར]ཕོགས་དངུལ་རྒྱག་རྒྱུ་སོགས་ཀྱི་ལས་བྲེལ་གྱིས་རྐྱེན་པས་
ཏཱ་ལའི་བླ་མ་ཕེབས་ཁར་མཇལ་མ་བྱུང"ཞེས་བྲིས་ཡོད། ཕངས་པ་ཞིག་ལ་སྲེག་ཤིང་བློ་བཟང་
དོན་གྲུབ་ཀྱི་རྩོམ་ཡིག་དེའི་ནང“ཆིབས་ཞབས་རྟ་དམག”གི་གྲངས་འབོར་ཁ་གསལ་བཀོད་མེད་
ཀྱང་། ཏཱ་ལའི་བླ་མ་ཆིབས་བསྒྱུར་གནང་སྐབས་སྲེག་ཤིང་གིས་ཁོ་ཚོར་ཕོགས་དངུལ་རྒྱག་བཞིན་
ཡོད་པས་རྟ་དམག་དེ་ཚོ་ཏཱ་ལའི་བླ་མའི་ཕེབས་མཇུག་གི་ཉེན་སྲུང་དམག་མི་ཡིན་སྲིད་པ་དང་། སྐུ་
སྲུང་མདའ་དཔོན་ཕུན་ཚོགས་བཀྲ་ཤིས་ཀྱི་མི་ཚེའི་ལོ་རྒྱུས་དེབ་ནང་ཁོང་གིས་མདོ་མཁར་སྲས་
དང་རུ་དཔོན་བསོད་ནམས་བཀྲ་ཤིས་གཉིས་ལ“སྐུ་སྲུང་དམག་ལོ་གཞོན་དྲག་གྲས་བརྒྱ་ཙམ་
འདེམས་སྒྲུག་མཉམ་ཁྲིད་ཀྱིས་ཏཱ་ལའི་བླ་མའི་ཕེབས་མཇུག་གི་ཉེན་སྲུང་དུ་བཅར་དགོས་ལུགས་
མངག་ཆ”བྱས་ཞེས་གསུངས་ཡོད་པ་དང་མཐུན་གྱི་ཡོད།
དེ་ཉིན་ཕྱི་དྲོའི་ཆུ་ཚོད་ལྔ་པ་ཙམ་ལ་མགྲོན་གཉེར་ཆེ་མོ་ཕ་ལྷས་གཞུང་ཞབས་མཁན་ཆུང་ཐུབ་
བསྟན་ཚེ་དཔལ་བདེ་སྐྱིད་གླིང་ཁའི་རྒྱ་གར་ཚོང་དོན་སྐུ་ཚབ་དམག་དཔོན་ཅི་པར་སར་་ད་ལྟ་
ལྷ་སའི་ནང་རྒྱ་བོད་དབར་གནས་ཚུལ་ཛ་དྲག་གང་འདྲར་ཐུག་ཡོད་པ་ཅི་པར་ཁྱེད་རང་གིས་མཁྱེན་
གསལ་རེད། གནས་ཚུལ་དེ་འདྲའི་བབས་ཀྱིས་གཅིག་བྱས་ན་ྋ རྒྱལ་བ་རིན་པོ་ཆེ་ཆིབས་བསྒྱུར་
གནང་དགོས་པ་ཡོང་སྲིད། དེའི་བར་ལ་ང་ཚོས་རྒྱ་མིར་བཀའ་མོལ་གནང་གི་ཡོད་ཀྱང༌། གལ་ཏེ་
མ་འགྲིག་ན་ང་ཚོ་ཆིབས་བསྒྱུར་གནང་ཡུལ་རྒྱ་གར་མ་གཏོགས་མེད། ཁྱེད་རང་གིས་དེ་དོན་ལྟར་
རྒྱ་གར་གཞུང་ལ་སྙན་སེང་ནན་ཏན་ཞུ་རོགས་གནང”ཞེས་ལན་སྐྱེལ་བར་བཏང་བར། ཚོང་དོན་སྐུ་
ཚབ་ཅི་པར་གྱིས་ཆིབས་བསྒྱུར་གནང་རྒྱུའི་ཚེས་ཆ་དང༌། ས་མཚམས་འབྲུག་ཡུལ་དང་། རྣ་ཐོས་
ལ་གང་བརྒྱུད་ནས་ཕེབས་རྒྱུ་ཡིན་ནམ་ཞེས་ལན་བསྐུར་ཡོད་པས་མགྲོན་གཉེར་ཆེ་མོ་ཕ་ལྷས་
མཁན་ཆུང་ཐུབ་བསྟན་ཚེ་དཔལ་ཡང་བསྐྱར་རྒྱ་གར་ཚོང་དོན་སྐུ་ཚབ་རྩར་ངག་ལན་སྐྱེལ་བར་
བཏང་བས་དམག་དཔོན་ཅི་པར་གྱིས་གནས་ཚུལ་དེ་རྒྱ་གར་གཞུང་ལ་ཏར་འཕྲིན་བརྒྱུད་གཏོང་
བྱས། གང་ལྟར་མགྲོན་གཉེར་ཆེ་མོ་ཕ་ལྷས་རྒྱ་གར་ཚོང་དོན་སྐུ་ཚབ་ལ་ད་ལྟ་བོད་པའི་ཕྱོགས་
ནས་ཞིབ་ཕྲའི་འཆར་གཞི་བཏིང་མེད་ཀྱང༌། གནས་ཚུལ་འདི་སྔོན་འགྲོའི་སྐུལ་བརྡ་ཙམ་ཡིན། ཏཱ་
ལའི་བླ་མ་སྐུ་འཁོར་དང་བཅས་པ་ལྷ་ས་ནས་ཐོན་ཟིན་མཚམས་བོད་ཕྱོགས་ནས་རྒྱ་གར་ཚོང་དོན་
སྐུ་ཚབ་ལ་འབྲེལ་བ་བྱེད་ཐབས་མེད་ཅེས་གསུངས་ཡོད།
རྟ་བདུན་དབང་པོ་ནུབ་རིའི་རྒྱབ་ལ་དལ་བུར་བཞུད་པ་དང༌། རིམ་པས་འཛིན་མའི་ཁྱོན་ལ་
མུན་རུབ་པས་ཉིན་མོའི་ཟིང་ཆ་ཞི་ནས་ལྷིང་འཇགས་ཀྱི་དུས་སྐབས་ཤིག་ཤར།
གློ་བུར་དུ་སྐྱིད་ཆུའི་ཕྱོགས་ནས་མེ་མདའ་བརྒྱབ་པའི་སྒྲ་ཁ་ཤས་བསྒྲགས་པས་ནོར་གླིང་ཕོ་
བྲང་ནང་སྐོར་གཡེང་བྱེད་བཞིན་ཡོད་པའི་སྐུ་སྲུང་མདའ་དཔོན་ཕུན་ཚོགས་བཀྲ་ཤིས་འདྲོགས་པ་
རེད། ཁོང་གིས་ལག་མགོའི་ཆུ་ཚོད་འཁོར་ལོར་བལྟས་པ་ན་མཚན་མོའི་ཆུ་ཚོད་བཅུ་པ་སྟེ། རྒྱལ་
ཡུམ་ཆེན་མོ་དང༌། སྐུའི་གཅེན་མོ་ཚེ་རིང་སྒྲོལ་མ། སྐུའི་ཞང་པོ། སྐུའི་གཅུང་པོ་མངའ་རིས་རིན་པོ་
ཆེ་བཅས་ལས་གྲུབ་པའི་ཚོགས་ཆུང་དང་པོ་ཨ་ནེའི་དགོན་པ་ཞིག་ཏུ་འགྲོ་རྒྱུར་ཁ་གཡར་ཏེ་ནོར་
གླིང་ཕོ་བྲང་གི་ལྷོ་སྒོ་ནས་ལྐོག་ཏུ་བྲོས་བྱོལ་ལ་འགྲོ་བའི་གཏན་ཁེལ་དུས་ཚོད་ཟིན་ཉེར་ཡོད་པས་
ཁོང་གིས་གོམ་སྟབས་མགྱོགས་པོས་ཁོ་ཚོའི་བཞུགས་གནས་ཕྱོགས་སུ་བསྐྱོད།
ལྡུམ་རའི་ནང་འཇམ་ཐིང་ཐིང་དང་། སྐྱིད་ཉམས་ཀྱིས་ཁེངས་ཡོད་དེ། བྱ་བྱིའུ་ཡི་སྐད་སྒྲ་གོ་
རྒྱུ་མེད་ལ། རྫིང་བུའི་ནང་གི་ཉ་མང་པོ་དེ་ཚོའང་ཆུ་གཏིང་དུ་ཡིབ་པ་ལྟར་མཐོང་ཡུལ་དུ་མེད། ད་
དུང་ལྗང་མདོག་གི་དར་ལྕོག་དེ་ཚོ་བསིལ་རླུང་གིས་ལྷབ་ལྷུབ་ཏུ་གཡོ་བཞིན་ཡོད་པ་དང་། མཁའ་
དབྱིངས་ནས་སྐར་ཚོགས་ཀྱིས་སྤྲིན་ཕུང་ཐར་ཐོར་ཁྲོད་ནས་འོད་ཆེམ་ཆེམ་དུ་འཕྲོ་བཞིན་ཡོད།
ནོར་གླིང་ཕོ་བྲང་ལྕགས་རིའི་ཕྱིའི་མང་ཚོགས་ཁ་ཤས་གུར་ནང་ཡོད་པ་དང༌། ཁ་ཤས་ད་དུང་
ཡང་ཕྱི་ལོགས་ལ་དེ་མུར་བསྡད་ཡོད་ཅིང༌། ཁོ་ཚོར་ཆ་མཚོན་ན། དོ་དགོང་སླར་ཡང་ཉལ་བཟོད་
མི་བདེ་བའི་མཚན་མོ་ཞིག་རེད།

༡༤ མཚན་དགུང་ར་མ་སྒང་གྲུ་ཁར།

༄༅། །དགོང་དྲོའི་ཆུ་ཚོད་བརྒྱད་པ་ཙམ་ལ་གཡོག་པོ་ཞིག་མངའ་རིས་རིན་པོ་ཆེའི་གཟིམ་ཆུང་
ནང་བཅར་ཏེ་རྒྱལ་ཡུམ་ཆེན་མོས་ཁོང་འབོད་འགུགས་གནང་གི་ཡོད་པའི་ལན་ཕུལ།
མངའ་རིས་རིན་པོ་ཆེ་རྒྱལ་ཡུམ་ཆེན་མོའི་གཟིམ་ཤག་ཏུ་འབྱོར་སྐབས་ཁོང་གིས་ནང་དུ་
གཅེན་མོ་བདེ་སྐྱིད་ཚེ་རིང་ཡང་ཕེབས་ཡོད་པ་དང༌། རྒྱལ་ཡུམ་ཆེན་མོས་ཚ་གི་ཚི་གི་གནང་གི་
ཡོད་པ་གཟིགས་པ་རེད།
མངའ་རིས་རིན་པོ་ཆེ་ནང་དུ་ཕེབས་པ་གཟིགས་འཕྲལ་རྒྱལ་ཡུམ་ཆེན་མོས་གང་ཐུབ་སྣང་
མེད་ཀྱི་ཚུལ་དུ་ཁོང་ལ“མགྱོགས་པོ་གྱོན་ཆས་བརྗེ་བར་སོང་། ང་ཚོ་ཕྱི་ལ་འགྲོ་དགོས”ཞེས་
གསུངས།
མངའ་རིས་རིན་པོ་ཆེས་གནས་ཚུལ་གང་ཡིན་ལམ་སེང་ཤེས་ཏེ“རྒྱ་གར་དུ་འགྲོ་རྒྱུ་རེད་
དམ”ཞེས་དྲིས་པར།
རྒྱལ་ཡུམ་ཆེན་མོས“མ་རེད། གཙང་པོའི་ཕ་རོལ་གྱི་ཨ་ནེའི་དགོན་པར་འགྲོ་དགོས”ཞེས་
ལན་བཏབ།
མངའ་རིས་རིན་པོ་ཆེས་ཞལ་གཅུས་ཏེ་ཕྱིར་ཕེབས་རྩིས་གནང་སྐབས་རྒྱལ་ཡུམ་ཆེན་མོས་
བྲེལ་འཚུབ་ངང་“གནས་ཚུལ་འདི་སུ་ལའང་མ་ཤོད”ཅེས་མངག་ཆ་གནང༌།
འདས་པའི་ཉིན་ཤས་རིང་མངའ་རིས་རིན་པོ་ཆེས་གཅེན་པོ་ཏཱ་ལའི་བླ་མ་ཐེངས་གཅིག་
ལས་མ་མཇལ་ཞིང༌། དེ་དུས་བོད་མི་ཁྲི་སྟོང་མང་པོས་གོང་དུ་བཀུར་བའི་གཅེན་པོ་ཁོང་གི་ཞལ་
མདངས་ཉམས་ཡོད་པ་དང༌། ཁོང་གིས་དཔྲལ་པའི་ཐོག་ཏུ་གཉེར་མ་བསྡུས་ཏེ་བཞུགས་ཡོད་པ་
ལས་ཐུགས་ནང་གནོན་ཤུགས་དང་བློ་འཚབ་ཇི་ཙམ་ཡོད་པ་གསལ་པོ་རེད། དེ་ལྟར་ཡང༌། ལོ་
མང་དམ་པའི་ཆོས་ལ་ཉམས་ལེན་གནང་བའི་བྱིན་གྱིས་ཁོང་གི་རྒྱུད་ལས་ཟློག་ཏུ་མེད་པར་ཞི་
འཇམ་གྱི་གཟི་བྱིན་ཞིག་འཕྱུར་བཞིན་ཡོད། གནས་སྟངས་ཉིན་རེ་བཞིན་ཛ་དྲག་ཏུ་འགྲོ་བཞིན་ཡོད་
པ་དང༌། ཉིན་རྒྱབ་རྒྱ་དམག་གིས་ཁོང་གི་ཕོ་བྲང་ཕྱོགས་སུ་མེ་སྒྱོགས་ཐེངས་གཉིས་བརྒྱབ་རྗེས་
ཁོང་གི་དགོངས་པའི་ནང་ད་མ་བྲོས་ཐབས་མེད་ཡིན་པའི་དགོངས་ཚུལ་བྱུང་བ་རེད། ལྷོ་ཁ་ཁུལ་
དུ་རྒྱ་དམག་ཉུང་ཤས་ལས་མེད་པས་གལ་ཏེ་ཁོང་ལྷོ་ཁར་སླེབས་ན་དོན་དམ་ཐོག་རྒྱ་དམག་གི་
ལག་ནས་ཐར་བ་དང་ཁྱད་མེད་ཡིན་ཞིང༌། དེ་ནས་ཁོང་གིས་མུ་མཐུད་ལྷོར་རྒྱ་གར་གྱི་ས་མཚམས་
ཕྱོགས་སུ་ཕེབས་ཐུབ་པ་དང༌། རྒྱང་ཐག་ཆོད་པའི་བདེ་འཇགས་གནས་སྟངས་འོག་ཁོང་གིས་རྒྱ་
མི་དང་སླར་ཡང་གྲོས་མོལ་ཡོང་ཐབས་གནང་ཆོག་གི་རེད།
མངའ་རིས་རིན་པོ་ཆེ་རང་གི་གཟིམ་ཆུང་ནང་སླེབས་རྗེས་ཁོང་གིས་གྲྭ་ཆས་ཕུད་དེ་སྐྱ་ཆས་
བཞེས་པ་དང༌། མེ་མདའ་ཐུང་མདའ་ཞིག་ཡོད་པ་དེ་ཨམ་ཕྲག་ནང་བླུགས། གྱོན་གོས་བརྗེས་ཚར་
རྗེས་དེ་མུར་བསྒུགས་ནས་བཞུགས་རིང་སེམས་ནང་གི་གསང་བ་གནོན་མི་ཐུབ་པར་སུ་ཞིག་ལ་
ཤོད་འདོད་ཀྱིས་འདུག་བཟོད་མི་བདེ་བར་གྱུར། དེ་ནས་ཁོང་གིས“སྤོ་བོ་རྒྱགས་པ”ཡིད་ལ་དྲན་པ་
དང༌། དགོངས་པའི་ནང་ཁོང་ཡང་མཉམ་དུ་འགྲོ་རྒྱུ་ཡིན་ནམ་སྙམ།
མངའ་རིས་རིན་པོ་ཆེས་ཐོག་ཀ་ནས་རྒྱུག་ཤར་གློད་དེ་སྐས་འཛེགས་བབ་སྟེ་ཕྱིར་སོང་བ་
དང་། ཁང་ཆུང་ཞིག་གི་སྒོ་བུད་དེ་ཕྱེ་བས“སྤོ་བོ་རྒྱགས་པ”རང་ཉིད་གཅིག་པུར་ཤག་ནང་མགོ་
སྒུར་བཞིན་ཅི་ཞིག་འཚེམ་བཞིན་བསྡད་ཡོད། “སྤོ་བོ་རྒྱགས་པ”ནི་ཁོང་གི་ཡབ་ཆེན་དམ་པའི་བུ་
སྤུན་ཡིན་ཞིང༌། དེ་སྔ་རྒྱལ་ཚབ་སྟག་བྲག་གི་དྲུང་ཡིག་གནང་མྱོང་ཡོད། མངའ་རིས་རིན་པོ་ཆེས་
ཆུང་བྱིས་པའི་དུས་ནས་མི་གཤིས་ཞི་ཞིང་དུལ་ལ། ལུས་ཤ་རྒྱགས་ཙམ་ཡོད་པའི་སྤུན་མཆེད་
དེར“སྤོ་བོ་རྒྱགས་པ”ཞེས་བོས་པ་ལས་ཁོང་གི་མིང་ངོ་མ་རྩ་བ་ནས་ཤེས་ཀྱི་མེད།
མངའ་རིས་རིན་པོ་ཆེས་ཁོང་གི་འགྲམ་དུ་སོང་སྟེ“ཁྱེད་རང་གང་གནང་གི་ཡོད་དམ”ཞེས་
བཀའ་འདྲི་གནང་བར།
“སྤོ་བོ་རྒྱགས་པས”མགོ་བཀྱག་ཙམ་ཡང་མ་བྱས་པར“མར་རྒྱུགས། ང་འདིར་རྩམ་ཁུག་
འཚེམ་གྱི་ཡོད”ཅེས་ལན་བཏབ་པས་མངའ་རིས་རིན་པོ་ཆེའི་དགོངས་པར་ཁོང་ཡང་ཕེབས་མཁན་
རེད་ཤག་སྙམ།
མངའ་རིས་རིན་པོ་ཆེ་ཐོག་ཀར་ལོག་ཡོང་སྐབས་སྐས་འཛེགས་ཐོག་ཏུ་རྒྱལ་ཡུམ་ཆེན་མོའི་
ཞལ་ཏ་མ་ཞིག་ཐུག་པར་ཁོང་གི་དགའ་སྣང་ཆེན་པོས“ཀ་ཡེ། རང་གིས་ཤེས་ཀྱི་ཡོད་དམ། ང་ཚོ་
རྒྱ་གར་ལ་འགྲོ་མཁན་ཡིན”ཞེས་བཤད་པར།
ཞལ་ཏ་མ་དེས་ཁོང་ལ་སྡང་མིག་ལྟ་བཞིན་“ཁ་ཁར་བཞུགས། མི་གཞན་གྱིས་གོ་ཡོང”ཞེས་བཤད།
མངའ་རིས་རིན་པོ་ཆེ་ཁོང་ཁྲོ་ཟ་བཞིན་རྒྱལ་ཡུམ་ཆེན་མོའི་གཟིམ་ཤག་ནང་ཁོང་ཚོས་གྲ་
སྒྲིག་གནང་ཟིན་ཡོད་མེད་ལྟ་བར་ཕེབས། རྒྱལ་ཡུམ་ཆེན་མོའི་གཟིམ་ཤག་ནང་གློག་སྤར་ཡོད་
པས་གསལ་ཐིང་ཐིང་ཡིན་པ་དང་། ཞལ་ཏ་མ་ཚོས་རྒྱལ་ཡུམ་ཆེན་མོ་དང་སྐུའི་གཅེན་མོ་བདེ་སྐྱིད་
ཚེ་རིང་ལ་ན་བཟའ་བརྗེ་རོགས་བྱེད་བཞིན་ཡོད། ཁོང་གཉིས་ཀྱིས་རྒྱུན་གཏན་གྱི་ཕྱུ་པ་དང༌། པང་
གདན། རྒྱན་ཆ། གའུ་སོགས་ཕུད་དེ་ཅོག་ཙེའི་ཐོག་བཞག་པ་དང༌། དེ་ཚོའི་ཚབ་ཏུ་ལུས་ལ་ཁམས་
པའི་ཕོ་ཆས་གྱོན་ཡོད་པས་ཁོང་གཉིས་ཀྱི་རྣམ་པ་ཡ་མ་ཟུང་དུ་མངོན་པས་མངའ་རིས་རིན་པོ་ཆེ་
རང་དབང་མེད་པར་གད་མོ་ཆེན་པོ་ཤོར། དེ་རྗེས་ཁོང་གཉིས་ཀྱིས་ཕན་ཚུན་གྱི་ཆ་ལུགས་ལ་ལྟ་
རེས་ལན་གཅིག་བྱས་རྗེས་དུས་གཅིག་ཏུ་གད་མོ་བགད།
དུས་ཡུན་སྐར་མ་ཁ་ཤས་འདས་རྗེས་མངའ་རིས་རིན་པོ་ཆེས་གཟིམ་ཤག་གི་སྒོ་བརྡུང་བའི་
སྒྲ་ཐོས་པས་ཕྱེ་བ་ན་སྐུ་སྲུང་མདའ་ཤོག་གི་བརྒྱ་དཔོན་བློ་བཟང་བཀྲ་ཤིས་ནང་དུ་འཛུལ་སླེབས་པ་
དང༌། ཁོང་གི་རྒྱབ་ཏུ་ཕྲག་པར་མེ་མདའ་སྦག་སྦག་ཆུང་བ་ཞིག་ཐོགས་པའི་དམག་མི་ཞིག་ཡོད།
བརྒྱ་དཔོན་དེས་ཁོང་ཚོར་འཐོན་རན་པའི་བརྡ་སྤྲད་པ་དང་། སྐུའི་གཅེན་མོ་ཚེ་རིང་སྒྲོལ་མས་བྲེལ་
འཚུབ་ངང་མངའ་རིས་རིན་པོ་ཆེའི་ཆ་བྱད་ལ་ལན་གཅིག་ཞིབ་གཟིགས་གནང་རྗེས་ཁོང་གི་མགུལ་
ལ་ཁ་དཀྲིས་མཐུག་པོ་ཞིག་དང༌། དབུར་ལུག་ལྤགས་ཀྱི་ཞྭ་མོ་ཞིག་གཡོགས་རྗེས་ཁོང་ཚོ་ཚང་
མ་ཚ་གི་ཚི་གིའི་ངང་གཟིམ་ཤག་ནས་ཐོན་པས་བྲེལ་འཚུབ་ཁྲོད་ཁོང་ཚོས་མཚོན་སྲུང་གའུ་དང་
གསེར་གྱི་རྣ་རྒྱན་དེ་ཚོ་ལྕོག་ཙེའི་ཐོག་བརྗེད་དེ་ལུས། མངའ་རིས་རིན་པོ་ཆེས་རྒྱུག་ཤར་གློད་དེ་
ཁང་པ་འོག་ཤོད་དུ་བརྒྱུགས་པ་དང༌། ཀ་ཕིབས་ཐོག་ནས་ཞབས་ཕྱི་ཚོར་ཞལ་གྱེས་ཞུས།
དེ་ནུབ་ཟླ་འོད་ཀྱི་དཀར་ཆ་གསལ་ཞིང༌། མཁའ་དབྱིངས་ཀྱི་སྐར་ཚོགས་རྣམ་པར་བཀྲ་
ཡང༌། གྲང་ངར་ཆེ་བའི་བསིལ་རླུང་ཞིག་ལྡང་བཞིན་ཡོད། ཐོག་ཀའི་གཟིམ་ཤག་གི་གློག་བཞུ་
བསད་པ་དང༌། སྐས་འཛེགས་ཐོག་ནས་གོམ་པའི་འདེགས་འཇོག་གི་སྒྲ་གྲགས། རྡོ་ཐེམ་གྱི་གཤམ་
ལ་སླེབ་ཉེའི་མཚམས་སུ་མངའ་རིས་རིན་པོ་ཆེས་སྐྱིད་ཆུའི་ཕྱོགས་ནས་མེ་མདའ་བརྒྱབ་པའི་སྒྲ་
ཐོས་པས་སྐུ་སྲུང་དེས་ཕྲག་པའི་ཐོག་གི་མེ་མདའ་མདུན་དུ་བཟུང་སྟེ་རྒྱལ་སྒོའི་ཕྱོགས་སུ་བརྒྱུགས་
པ་དང༌། མེ་མདའི་སྒྲ་གྲགས་སའི་ཕྱོགས་སུ་མིག་ཟུང་ཧུ་རེར་བལྟས། མངའ་རིས་རིན་པོ་ཆེ་ཁོང་
ཚོས་གྲགས་འགུལ་ཅི་ཡང་མ་བྱས་པར་རང་སར་ཙོག་པུར་བསྡད། མེ་མདའ་རྒྱག་མཚམས་ཆད་
པ་དང་སྐུ་སྲུང་དེས་ཁ་ཕྱིར་བསྐོར་ཏེ་ལག་བརྡ་ཞིག་བྱས་པས་ཁོང་ཚོས་ནག་ཐིབ་ཐིབ་ཀྱི་ལྕང་
གསེབ་ཁྲོད་ནས་སྐད་སྒྲ་གང་ཡང་མ་གྲགས་པར་སྐུ་སྲུང་དེའི་རྗེས་སུ་འབྲངས་ཏེ་ནོར་གླིང་ཕོ་བྲང་
གི་ལྷོ་སྒོའི་ཕྱོགས་སུ་བསྐྱོད།
ཕོ་བྲང་གི་ལྷོ་སྒོའི་འགྲམ་དུ་འབྱོར་སྐབས་ཁོ་ཚོས་གོམ་པ་སྤོ་མཚམས་བཞག་སྟེ་ལྕགས་རིའི་
འོག་གི་གྲིབ་ནག་འོག་ལངས་ནས་བསྡད་པ་དང༌། བརྒྱ་དཔོན་བློ་བཟང་བཀྲ་ཤིས་ཀྱིས་སྒོ་སྲུང་
བ་ཚོར་ཁོ་ཚོ་སྐྱིད་ཆུའི་ཡས་མས་སུ་གོང་རིམ་གྱི་བཀའ་ལྟར་སྐོར་གཡེང་དུ་འགྲོ་དགོས་ལུགས་
བཤད་དེ་རྒྱལ་སྒོ་འབྱེད་བཅུག །སྲུང་དམག་ཚོས་རྒྱལ་སྒོ་ཕྱེ་བ་དང་། “ཁམས་པའི་དང་བླངས་
དམག”གི་ཆས་རྫུན་སྤྲས་པའི་ཁོ་ཚོས་རུ་སྒྲིག་བཞིན་ཕྱིར་ཐོན། དེ་ཉིན་གནས་ཚུལ་ཆེན་པོ་བྱུང་
བ་དེས་ཕོ་བྲང་གི་སྒོ་སྲུང་ཚོའི་སེམས་ཁམས་ལ་དོ་ཕོག་བྱུང་བ་ཡིན་ནམ་གང་ལྟར་ཁོ་ཚོས“སྐོར་
གཡེང་རུ་ཁག”དེའི་ནང་ཕྲུ་གུ་ཞིག་ཀྱང་ཡོད་པར་དོ་སྣང་མ་བྱུང༌། རྒྱལ་ཡུམ་ཆེན་མོས་གཙོས་
པའི་ཚོགས་ཆུང་དེ་ནོར་གླིང་ཕོ་བྲང་གི་ཕྱིར་སླེབས་རྗེས་སུས་ཀྱང་ཕྱི་མིག་ལྟ་མི་ཕོད་པར་མདུན་
དུ་སོང༌།
ཕོ་བྲང་གི་ལྷོ་སྒོའི་ཕྱིར་ཕྱོགས་གཉིས་སུ་གུར་མང་པོ་ཕུབ་ཡོད་པ་མུན་ནག་ཁྲོད་ནོར་གཡག་
ཁྱུ་གཅིག་གཉིད་ལ་ཡུར་བཞིན་ཡོད་པ་དང་འདྲ་བ་དང༌། མཁའ་རླུང་ཁྲོད་སྣ་ཐག་གི་དྲི་མས་ཁེངས་
ཡོད། ཕོ་བྲང་གི་ལྕགས་རིའི་ཕྱིར་སྒར་ཚུགས་པའི་མང་ཚོགས་ཁག་གཅིག་གུར་ནང་བདེ་བར་
གཉིད་ཉལ་ནས་བསྡད་ཡོད་པ་དང༌། ཁག་གཅིག་ལུས་ལ་པགས་རྩག་གྱོན། མེ་མདའ་པང་དུ་
འཛིན་བཞིན་ཕྱི་ལ་རུབ་རུབ་བྱས་ཏེ་བསྡད་ཡོད། ཕོ་བྲང་ནང་ནས་དགོང་ལྟར་སྐོར་གཡེང་རུ་ཁག་
ཕྱིར་ཡོང་གི་ཡོད་པས་དང་བླངས་སྲུང་དམག་ཚོས་དེ་དགོང་གི་སྐོར་གཡེང་རུ་ཁག་དེ་བཞིན་རྣམ་
ཀུན་གྱི་སྐོར་གཡེང་རུ་ཁག་ལས་ཅུང་མི་འདྲ་བ་ཡོད་པར་དོ་སྣང་གང་ཡང་བྱུང་མེད།
སྐྱིད་ཆུ་ཁོ་ཚོའི་མདུན་ཕྱོགས་སུ་མི་ཊར་བརྒྱ་ཕྲག་ཁ་ཤས་སར་ཡོད་ཅིང༌། སྐར་ཚོགས་ཀྱི་
འོད་སྣང་འོག་ཏུ་ཕ་ལམ་སྟོང་ལ་ཉི་འོད་ཕོག་པ་ལྟར་སྐྱིད་ཆུའི་རླབས་རིས་ལས་འོད་ཆེམ་ཆེམ་
འཚེར་བཞིན་ཡོད། རྒྱལ་ཡུམ་ཆེན་མོར་གྲུམ་ནད་ཡོད་པས་པུས་མོར་ཤུགས་མེད་སྟབས་སྐུའི་
གཅེན་མོ་ཚེ་རིང་སྒྲོལ་མས་ཁོང་སྐྱོར་བཞིན་རྡོ་ཧྲུག་དང་སྡོང་ཕྲན་གྱིས་ཁེངས་པའི་གྲམ་པ་རྒལ་
སྐབས་མདུན་ནས་སྐྱེས་པ་ཞིག་གིས་རྟ་ཞིག་ཁྲིད་དེ་ཁོ་ཚོ་བསུ་བར་སླེབས། མངའ་རིས་རིན་པོ་
ཆེས་སྐྱེད་མ་དང་གཅེན་མོར་ལྟ་བཞིན་སེམས་ནང་གློ་བུར་དུ་ད་ལྟའི་དུས་སྐབས་སུ་ཁོ་རང་་ཁྱིམ་
ཚང་གི་སྐྱེས་པ་ཁྱོ་ག་གཅིག་པུ་དེ”ཡིན་སྙམ་པའི་ཚོར་བ་བྱུང་བ་དང་། ཁོང་གིས་ཨམ་ཕྲག་ནང་གི་
མེ་མདར་ལག་པས་འཆང་ཙམ་འཆང་ཙམ་བྱས། རྒྱལ་ཡུམ་ཆེན་མོ་ཆིབས་རྟར་བཞོན་པ་དང་། མི་
གཞན་ཚང་མ་མཉམ་དུ་རྐང་ཐང་དུ་སོང༌། སྐུ་སྲུང་དམག་མི་ཞིག་གི་ཕྲག་པའི་ཐོག་ཏུ“སྤོ་བོ་རྒྱགས་
པས”བཙེམས་པའི་རྩམ་ཁུག་ཆ་གཅིག་ཡོད་པའི་ནང་རྩམ་པ་དང་། ཤ་སྐམ་པོ། མར་བཅས་ཡོད།
ཁོ་ཚོ་དལ་བུར་སྐྱིད་ཆུའི་ངོགས་སུ་འབྱོར་བ་དང༌། དེར་ཀོ་གྲུ་གཉིས་དང་སྲུང་དམག་ཉི་ཤུས་ཁུ་
སིམ་མེར་ཁོ་ཚོ་བསྒུགས་ནས་བསྡད་ཡོད། དེ་འཕྲལ་ཁོ་ཚོ་རྟ་དང་བཅས་པ་ཀོ་གྲུའི་ནང་ཞུགས་ཏེ་
སྐྱིད་ཆུའི་ཕར་ངོགས་སུ་སྐྱོད་ཚེ་མངའ་རིས་རིན་པོ་ཆེས་ཀོ་གྲུའི་ནང་ལངས་ཏེ་ཞལ་ནོར་གླིང་ཕོ་
བྲང་ཕྱོགས་སུ་གཟིགས་སྐབས་མཚན་མོའི་ཟླ་བཀྲག་འོག་ཏུ་ཕོ་བྲང་གི་རྒྱ་ཕིབས་རྩེའི་རི་དྭགས་
ཆོས་འཁོར་ལས་འོད་གསལ་ལ་མི་གསལ་ཞིག་ཆེམ་ཆེམ་དུ་འཕྲོ་བཞིན་ཡོད། ཁ་ཁུ་སིམ་པའི་
མཚན་དགུང་གྲུ་སྐྱ་ཆུ་ལ་བརྒྱབ་པའི་སྒྲ་ལྷག་པར་གསལ་བ་དང༌། སྐྱིད་ཆུའི་ཅལ་སྒྲའི་ཁྲོད་དུ་ཀོ་གྲུ་
དེས་མངའ་རིས་རིན་པོ་ཆེ་ལྷ་ས་ནས་ཐག་ཇེ་རིང་དུ་ཁྲིད།
ཀོ་གྲུ་སྐྱིད་ཆུའི་ལྷོ་ངོགས་སུ་སླེབས་རྗེས་ཁོང་ཚོ་གྲུ་ལས་བབ་པ་དང༌། དེར་ཀུན་དགའ་
བསམ་གཏན་དང་ཁམས་པ་འཇབ་དམག་སུམ་ཅུས་རྟ་གྲ་སྒྲིག་བྱས་ཏེ་ཁོ་ཚོ་བསྒུགས་བསྡད་ཡོད།
ཁོ་ཚོས་རྒྱལ་ཡུམ་ཆེན་མོ་དང་སྐུའི་གཅེན་མོར་ལུས་སྒུར་སྒུར་བྱས་ཏེ་ཕེབས་བསུ་ཞུས་ཤིང༌། ཀོ་
གྲུ་དེ་ལམ་སེང་ཁ་ཕྱིར་བསྐོར་ནས་ལྟག་ལོག་བརྒྱབ།
གློ་བུར་དུ་མངའ་རིས་རིན་པོ་ཆེས་ཡབ་གཞིས་སུ་བཞུགས་པའི་རྨོ་ལགས་དྲན་ཏེ་རྒྱལ་ཡུམ་
ཆེན་མོར་ཞལ་གཟིགས་ཏེ“རྨོ་ལགས”ཞེས་དྲིས་པར།
རྒྱལ་ཡུམ་ཆེན་མོས་ལན་གང་ཡང་མ་བཏབ་པར་ཡས་སོས་མས་མཆུ་མནན་ཏེ་བཞུགས་པ་
དང་། སྤྱན་ཟུང་ནང་སྤྱན་ཆབ་ཀྱིས་ཁེངས།
དེ་མ་ཐག་མངའ་རིས་རིན་པོ་ཆེས་གནས་ཚུལ་གང་ཡིན་གསལ་པོར་མཁྱེན་ཏེ་སེམས་ནང་
སྐྱོ་ལྷང་ལྷང་གི་ཚོར་བ་ཞིག་བྱུང་། རྨོ་བོ་ལགས་ཁོང་དགུང་ལོ་བགྲེས་པོ་དང་ལུས་ཟུངས་ཞན་པོ་
ཡིན་པས་ཁོང་ཚོ་དང་ལྷན་དུ་ཕེབས་ཐབས་མེད་སྟབས་སྲུ་མོ་ལགས་དང་ལྷན་དུ་ལྷ་སར་བཞུགས་
རྒྱུ་རེད།
མངའ་རིས་རིན་པོ་ཆེས་སྐྱིད་ཆུའི་ངོགས་སུ་རང་ཉིད་གཅིག་པུར་ལམ་ཐག་གང་ཙམ་ཕེབས་
རྗེས་གོམ་པ་སྤོ་མཚམས་བཞག་སྟེ་གཙང་པོའི་ཕར་ངོགས་སུ་གཟིགས་པ་ན། ནོར་གླིང་ཕོ་བྲང་
ནུབ་ཕྱོགས་ཀྱི་ནོར་སྟོད་གླིང་ཁ་ཁུལ་ལ་གློག་འོད་ཚོམ་བུ་ཞིག་ཁྲ་ལམ་མེར་འབར་བཞིན་ཡོད་པ་
གཟིགས། དེ་ནི་བོད་ལྗོངས་དམག་ཁུལ་ཁང་གི་བརྒྱད་གཅིག་ཞིང་ར་ཡིན་ཞིང་། དེའི་ནང་རྒྱ་མིའི་
སྨན་ཁང་དང་དམག་སྒར་ཡོད། མངའ་རིས་རིན་པོ་ཆེས་སྤྱན་གྱི་གཟིགས་རྒྱང་ཞིང་ར་ལས་བརྒལ་
ཏེ་དེའི་བྱང་ཕྱོགས་ཀྱི་རི་ཁུག་ཏུ་གསལ་ལ་མི་གསལ་དུ་མངོན་པའི་ཁང་བརྩེགས་ནག་ཡོ་རེ་དེ་
ཚོར་གཟིགས། དེ་ནི་ཁོང་གིས་བྱིས་དུས་ཀྱི་སྐུ་ཚེ་ཧྲིལ་པོ་སྐྱེལ་ཡུལ་འབྲས་སྤུངས་དགོན་པ་རེད།
སེམས་ནང་བརྗོད་དཀའ་བའི་སྡུག་བསྔལ་དྲག་པོས་གནོན་བཞིན་ཁོང་གིས་འབྲས་སྤུངས་དགོན་
པའི་ཕྱོགས་སུ་ལག་ཟུང་ཐལ་མོ་སྦྱར་ཏེ་རྐྱང་ཕྱག་ལན་གསུམ་བཙལ།
སྐུ་སྲུང་མདའ་དཔོན་ཕུན་ཚོགས་བཀྲ་ཤིས་ནོར་གླིང་ཕོ་བྲང་གི་ལྕགས་རི་ནང་མའི་ནང་ཕེབས་
སྐབས་མི་ཞིག་ཁོང་གི་མདུན་དུ་སླེབས་པ་དང༌། མི་དེས་ཁོང་ལ་ཚོགས་ཆུང་དང་པོ་སྐྱིད་ཆུའི་ཕར་
ངོགས་སུ་བདེ་གྲོལ་བྱུང་བའི་གནས་ཚུལ་སྙན་སེང་ཞུས། ཁོང་གིས་བློ་བདེ་བའི་དབུགས་རིང་
ཞིག་བཏང་བ་དང༌། སྒེའུ་ཁུང་ནང་ནས་གློག་འོད་འཕྲོ་བཞིན་ཡོད་པའི་རྟག་བརྟན་མི་འགྱུར་ཕོ་བྲང་
ཕྱོགས་སུ་ཕེབས། ཆུ་ཚོད་འཁོར་ལོར་བལྟས་ཚེ་གཏན་འཁེལ་བྱས་པའི་དུས་ཚོད་ཟིན་པར་ཆུ་
ཚོད་གཅིག་ལས་མེད་ཅིང༌། ཁོང་གིས་མགྲོན་གཉེར་ཆེ་མོ་ཕ་ལྷ་མཇལ་བར་ཕེབས་སྐབས་ཕ་ལྷ་
བརྒྱུད་བཀའ་བློན་གསུམ་པོ་དང་ཡོངས་འཛིན་རྣམ་གཉིས་གྲ་སྒྲིག་གནང་བཞིན་ཡོད་པ་དང༌། སྔོན་
འཆར་ལྟར་ནོར་བུ་གླིང་ཁ་ནས་འཐོན་རྩིས་ཡོད་པ་ཤེས་རྟོགས་བྱུང༌།
བྲོས་བྱོལ་དུ་ཕེབས་རྒྱུའི་ཐུགས་ཐག་བཅད་གྲུབ་མཚམས་མིག་སྔའི་དམིགས་ཡུལ་ཁ་གསལ་
ཡིན་པས་ཏཱ་ལའི་བླ་མས་ལས་དོན་ཆེ་ཕྲ་ཆུང་གསུམ་ཚང་མར་ཐུགས་ཁྲལ་གནང་མཚམས་བཞག་
པ་དང་། བློ་གཅིག་སེམས་གཅིག་གིས་ཆིབས་བསྒྱུར་ལ་གྲ་སྒྲིག་གནང་། ཏཱ་ལའི་བླ་མས་མི་མང་
གི་སྐུ་ཚབ་ལྟེ་བ་ཁ་ཤས་འབོད་འགུགས་གནང་སྟེ་ཁོ་ཚོར་ཁོང་དང་བཀའ་ཤག་སྐབས་ཤིག་རིང་
ལྷ་ས་ནས་ཞལ་གྱེས་ཞུ་དགོས་པས་ཁོ་ཚོས་ཁོང་གི་ཆིབས་བསྒྱུར་གསང་བ་དམ་པོར་ཉར་དགོས་
པ་དང༌། མང་ཚོགས་ཀྱི་བྱ་སྤྱོད་ལ་ཚོད་འཛིན་ཡག་པོ་བྱེད་དགོས་པའི་བཀའ་གནང་། མི་མང་གི་
སྐུ་ཚབ་ཚོ་ཏཱ་ལའི་བླ་མ་ཆིབས་བསྒྱུར་གནང་ཉེར་ཐུག་པའི་དོན་དངོས་ལ་སེམས་སྡུག་ཆེན་པོ་བྱུང་
ཡང༌། ཕྱོགས་གཞན་དེར་ཁོང་བདེ་འཇགས་ཀྱི་ས་ཆ་ཞིག་ཏུ་ཕེབས་རྒྱུ་ཡིན་པར་བློ་བདེ་པོ་བྱུང་
བས་ཁོ་ཚོས་ཏཱ་ལའི་བླ་མར་རང་ནུས་གང་ཡོད་ཀྱིས་གཞོགས་འདེགས་ཞུ་རྒྱུ་དང༌། གནས་ཚུལ་
འདི་གསང་བར་ཉར་རྒྱུའི་དམ་བཅའ་བཞག །ཁོ་ཚོར་མཇལ་ཁ་གནང་གྲུབ་མཚམས་ཏཱ་ལའི་བླ་
མས་དཔེ་ཅོག་གི་མདུན་དུ་དགོངས་པ་བཞེས་བཞིན་ཡུད་ཙམ་བཞུགས་རྗེས་སྣག་ཤོག་བླངས་ཏེ་
ཕྱག་ཡིག་ཅིག་བྲིས། དེ་རྗེས་ཁོང་གིས་ཕོ་བྲང་གི་ཕྱིར་ཐོན་ཏེ་ཁོང་རང་གི་ཆུ་ཚོད་འཁོར་ལོ་དང་
སྤྱི་ཁྱབ་མཁན་པོ་དང་མགྲོན་གཉེར་ཆེ་མོ་ཕ་ལྷའི་ཆུ་ཚོད་གཅིག་མཐུན་བསྒྲིགས་པ་དང༌། དེ་རྗེས་
ཕོ་བྲང་ནང་གི་ལྷ་ཁང་ཁག་ནང་གསོལ་བ་སྨོན་ལམ་འདེབས་པར་ཕེབས།
མཚན་མོའི་ཆུ་ཚོད་དགུ་པ་ཙམ་ལ་ཏཱ་ལའི་བླ་མ་གཟིམ་ཆུང་དུ་ཕྱིར་ལོག་གནང་བ་དང་། དོ་
དགོང་གི་ཆིབས་བསྒྱུར་ཆེད་ཁོང་གིས་ངེས་པར་དུ་ན་བཟའ་བརྗེ་པོ་སྐྱོན་དགོས་ཀྱི་ཡོད། མི་སྐྱའི་
གྱོན་པ་ཆ་ཚང་ཞིག་སྔོན་ཚུད་ནས་གྲ་སྒྲིག་བྱས་ཏེ་ཏཱ་ལའི་བླ་མའི་གཟིམ་ཁྲིའི་ཐོག་ཏུ་ལྟེབ་རྩིག་
ལེགས་པར་བརྒྱབ་ནས་བཞག་ཡོད་ཅིང༌། གློག་འོད་རབ་རིབ་ལས་མི་གསལ་བའི་གཟིམ་ཆུང་ནང་
ཏཱ་ལའི་བླ་མ་སྐུ་རྐྱང་ཡིན་པས་ཁོང་གིས་གྲྭ་ཆས་ཕུད་དེ་ལོ་ཉི་ཤུ་མ་ཟིན་ཙམ་ལུས་ལ་རེག་མ་མྱོང་
བའི་སྐྱ་ཆས་ལུས་ལ་བཞེས་པ་དང༌། དེ་རྗེས་གཟིམ་ཆུང་མཆོད་ཁང་ནང་སྨོན་ལམ་འདེབས་པར་
ཕེབས། མཆོད་ཁང་ནང་གི་གྱང་ལྡེབས་སུ་བཀལ་བའི་དཔལ་ལྡན་ལྷ་མོའི་ཐུུསྐུ་ཐང་དེ་ཏཱ་ལའི་བླ་མ་
སྐུ་ཕྲེང་གཉིས་པ་ནས་ཏཱ་ལའི་བླ་མ་རིམ་བྱོན་གྱི་དད་པའི་རྟེན་དུ་བཞུགས་ཡོད་པས་བྱིན་རླབས་
ལྷག་པར་ཆེན་པོ་ཡིན་སྟབས་ཁོང་གིས་ཐང་ཀ་དེ་མར་ཕབ་སྟེ་དྲིལ་བ་དང༌། དེ་རྗེས་ཕྱག་ཏུ་དྭངས་
གཙང་ཁ་བཏགས་དཀར་པོ་ཞིག་བཞེས་ཏེ་ཆོས་སྐྱོང་མ་ཧཱ་ཀཱ་ལའི་མགོན་ཁང(དཔལ་མགོན་ཕྱག་
དྲུག་པའི་མགོན་ཁང)དུ་ཕེབས།
རྡོ་བཀྱག་རིམ་པ་འགའ་འཛེགས་ནས་ཕེབས་པས་ཏཱ་ལའི་བླ་མ་ཚོས་གཞི་དམར་ནག་ཅན་གྱི་
རྒྱལ་སྒོ་ཆེན་པོ་ཞིག་གི་མདུན་དུ་སླེབས་པ་དང༌། གནའ་སྔ་མོའི་ཤིང་སྒོ་རྙིང་པ་དེ་ཧ་ཅང་མཐུག་
ལ་ལྕི་བས་ཁོང་གིས་དེར་ཤུགས་ཀྱིས་འབུད་རྒྱག་བསྐྱོན་པ་ན་དེའི་ནང་ནས་བདུག་སྤོས་ཀྱི་དྲི་
ཞིམ་ཕྱིར་འཐུལ་བ་དང་མཉམ་དུ་སྒོ་གླེགས་ཙིར་སྒྲ་དང་བཅས་དལ་བུར་ཕྱེ་བྱུང༌། ཁོང་གིས་སྒོ་
ཐེམ་འགྲམ་དུ་ཏོག་ཙམ་བཞེངས་ཏེ་བཞུགས་པ་ན་ཁོང་གི་སྐུ་ལུས་ལ་མགོན་ཁང་ནང་གི་མཆོད་
མེའི་འོད་ཟེར་ཕོག་སྟེ་གསེར་མདངས་ཅན་དུ་མངོན་པ་དང༌། ཁོང་གིས་འདྲིས་ཆ་ཆེ་བའི་ནང་གི་སྐུ་
རྟེན་དེ་ཚོར་ངག་ནས་ཅི་ཡང་མི་སྨྲ་བར་ཞིབ་གཟིགས་གནང༌། མགོན་ཁང་ནང་དུ་གློག་བཞུ་མེད་
ཀྱང་། མགོན་པོ་མ་ཧཱ་ཀཱ་ལའི་སྐུ་བརྙན་མདུན་གྱི་ལྷབ་ལྷུབ་ཏུ་འབར་བཞིན་ཡོད་པའི་མཆོད་མེ་རུ་
སྟར་མང་པོས་མག་མོག་གི་འོད་སྣང་ཞིག་བྱིན་པ་དང༌། མགོན་པོའི་ཕྱག་གི་རལ་གྲི་ལས་མཆོད་
མེའི་འོད་མདངས་ལྡོག་འཕྲོ་བྱེད་བཞིན་ཡོད། ལྷ་ཁང་དེའི་གྲུ་ཟུར་ཞིག་ཏུ་ཁོག་མ་ཆེན་པོ་ཞིག་
བཞག་ཡོད་ཅིང༌། དེའི་ནང་ནས་གྲྭ་པ་ཞིག་གིས་སྐེད་པ་སྒུར་སྒུར་བྱེད་བཞིན་སྐྱོགས་ཀྱིས་མཆོད་
མར་ལེན་བཞིན་ཡོད་པ་དང་། མཆོད་མེའི་མདངས་ཀྱིས་ཁོང་གི་ངོ་གདོང་ཕྱེད་ཀ་ལས་མི་གསལ།
མགོན་པོའི་སྐུ་བརྙན་མདུན་དུ་གྲྭ་པ་ཁ་ཤས་རུ་བསྒྲིགས་ཏེ་བསྡད་ཡོད་པ་དང༌། ཁོ་ཚོས་མགོ་སྒུར་
སྒུར་བྱས་ཏེ་བློ་རྩེ་གཅིག་བསྒྲིམས་ཀྱིས་ཞལ་འདོན་སྐྱོར་བཞིན་ཡོད། ཁོ་ཚོ་ཚང་མས་ཏཱ་ལའི་བླ་
མ་ལྷ་ཁང་ནང་ཕེབས་པ་ཤེས་ཀྱང༌། སུས་ཀྱང་མགོ་བཀྱགས་ཏེ་ཁོང་ལ་མ་བལྟས། གྲྭ་མང་གི་ཁ་
འདོན་འདོན་པའི་འགྲོས་དང་མཐུན་པར་གྲྭ་པ་གཅིག་གིས་སྦུབ་ཆལ་བཀྲོལ་བ་དང༌། གྲྭ་པ་གཞན་
ཞིག་གིས་ངུ་འབོད་བསྒྲགས་པ་ལྟ་བུའི་དུང་བུས།
ཏཱ་ལའི་བླ་མས་ཆོས་སྐྱོང་གི་སྐུ་བརྙན་མདུན་དུ་ཕེབས་པ་དང༌། ཕྱག་ཟུང་གིས་དཀར་གཙང་
མཇལ་དར་ཞིག་བཟུང༌། སྐུ་སྟོད་སྒུར་སྒུར་གནང་བཞིན་ཧ་ལམ་འཐོན་ཕྱག་ཞུ་གི་ཡོད་པ་ལྟར་
མཇལ་དར་དེ་མགོན་པོའི་སྐུ་བརྙན་ལ་ཕུལ། སངས་རྒྱས་ཀུན་གྱི་སྙིང་རྗེའི་རང་གཟུགས་འཕགས་
མཆོག་སྤྱན་རས་གཟིགས་དྲག་པོའི་རྣམ་པར་རོལ་བའི་མགོན་པོ་མ་ཧ་ཀ་ལའི་དབུ་ལ་ཀ་ལིའི་ཅོད་
པན་བཞེས་ཡོད་པ་དང༌། ཁྲོ་བའི་སྤྱན་ཟུང་འབུར་ཚུགས་སུ་གྱེན་ལ་གཟིགས་བཞིན་ཡོད་པ། ད་
དུང་སྐུ་ལུས་ལ་མེ་ལྕེ་ལྷབ་ལྷུབ་ཏུ་འབར་བཞིན་ཡོད་པའི་རྣམ་པར་བཞུགས་ཡོད། མགོན་པོ་ནི་
འགྲོ་བའི་སེམས་རྒྱུད་ཀྱི་ཉོན་མོངས་དུག་གསུམ་འཇོམས་པ་དང༌། སེམས་ཅན་ཐམས་ཅད་ཐར་
པའི་སར་འགོད་པའི་ཞུམ་པ་མེད་པའི་མགོན་སྐྱབས་དཔུང་གཉེན་རེད། མགོན་པོ་ཕྱི་ཚུལ་ལ་ཁྲོ་
བའི་ཉམས་ལྡན་དྲག་པོའི་རྣམ་པ་ཅན་ཡིན་ཡང་། མགོན་པོའི་ཐུགས་ནི་བྱམས་སྙིང་རྗེ་ཆེ་བ་མ་
ཟད། ད་དུང་ཏཱ་ལའི་བླ་མའི་སྲུང་མའང་རེད།
ཏཱ་ལའི་བླ་མས་ཕྱག་ཟུང་བྲང་ཁར་ཐལ་མོ་སྦྱར་ཏེ་གསོལ་བ་སྨོན་ལམ་བཏབ་པ་དང༌། དེ་རྗེས་
བཞུགས་ཁྲིའི་ཐོག་ཏུ་བཞུགས་ནས་སངས་རྒྱས་ཀྱི་གསུང་ཤེར་ཕྱིན་བརྒྱད་སྟོང་པ་ཞིག་ཞལ་ཕྱེ་
ནས“དབུ་ནས་བཟུངས་ཏེ། ཇི་ལྟར་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ཤེས་
རབ་ཀྱི་ཕ་རོལ་དུ་ཕྱིན་པ་ལ་ངེས་པར་འབྱུང་བར་འགྱུར་བ་དེ་བཞིན་དུ་ཁྱོད་སྤོབས་པར་བྱོས་
ཤིག”ཅེས་པའི་བར་ལྗགས་ཀློག་གནང་སྟེ་སྨོན་ལམ་བཏབ། ཕྱིས་སུ་གང་ཡོང་སུ་ལའང་ཆ་རྒྱུས་
མེད་པས་སྐྱབས་དཀོན་མཆོག་གསུམ་དང་ལྷ་ཆོས་སྐྱོང་སྲུང་མའི་སྡོང་གྲོགས་ལ་བཅོལ་རྒྱུ་ལས་
མེད་སྟབས་ཁོང་གིས་ཐུགས་ལྷོད་ལ་ཕབ་སྟེ་བློ་རྩེ་གཅིག་བསྒྲིམས་ཀྱིས་ཕྱག་དཔེར་གཟིགས།
མཚན་མོའི་ཆུ་ཚོད་བཅུ་པའི་ཐོག་ཏུ་སྐུ་སྲུང་མདའ་དཔོན་ཕུན་ཚོགས་བཀྲ་ཤིས་སྔོན་འཆར་
ལྟར་ཏཱ་ལའི་བླ་མའི་གཟིམ་ཆུང་རྟག་བརྟན་མི་འགྱུར་ཕོ་བྲང་དུ་འགྲོ་སྐབས་རབ་རིབ་ཀྱི་གློག་འོད་
འོག་ཏུ་ཏཱ་ལའི་བླ་མས་སྐུ་ལུས་ལ་སྟོད་གོས་རིང་པོ་ཞིག་བཞེས། ཕྱག་ཏུ་རིལ་བུར་དྲིལ་བའི་ཐང་
ག་ཞིག་འཛིན་བཞིན་ཡོད་པ་དང༌། ཁོང་གིས་སྐུ་སྲུང་མདའ་དཔོན་གཟིགས་མ་ཐག་གློག་བསད་
དེ་གཟིམ་ཆུང་གི་ཕྱིར་ཕེབས། གཟིམ་ཆུང་གི་ཕྱིར་ཞབས་ཕྱི་ཚོས་ལག་ཟུང་ཐལ་མོ་སྙིང་ཁར་སྦྱར་
ཏེ་ཏཱ་ལའི་བླ་མར་ཆེས་མཐའ་མཇུག་གི་ཕེབས་སྐྱེལ་ཞུས་པ་དང༌། ཁོང་གིས་ཁོ་ཚོར་གཟིམ་ཆུང་
གི་གློག་བཞུ་ཚང་མ་གསོད་དགོས་པའི་བཀའ་མངགས་གནང་རྗེས་སྐུ་སྲུང་མདའ་དཔོན་གྱི་རྗེས་
སུ་འབྲངས་ཏེ་རྟག་བརྟན་མི་འགྱུར་ཕོ་བྲང་གི་ཕྱིར་ཕེབས། རྒྱལ་སྒོའི་ཕྱིར་ཁྱི་ཞིག་གིས་མཇུག་
མ་གཡུག་གཡུག་བྱེད་བཞིན་ཏཱ་ལའི་བླ་མའི་རྩར་བརྒྱུགས་སླེབས་པ་དང༌། ཁོང་གི་ཞབས་ལ་དྲི་
མ་བསྣམས། ཏཱ་ལའི་བླ་མས་ཁྱི་དེའི་མགོ་ལ་ཕྱག་གིས་བྱིལ་བྱིལ་གནང་བས་དེས་རང་སར་ཙོག་
པུར་བསྡད་པ་དང༌། ཏཱ་ལའི་བླ་མ་དང་སྐུ་སྲུང་མདའ་དཔོན་གཉིས་ཕོ་བྲང་གི་ལྕགས་རིའི་ཕྱོགས་
སུ་ཕེབས་སྐབས་ཁྱི་དེས་ཁོང་གཉིས་ལ་ཕེབས་སྐྱེལ་ཞུ་གི་ཡོད་པ་ལྟར་ད་དུང་བལྟས་ནས་བསྡད་
ཡོད། དེ་ནས་སྐུ་སྲུང་མདའ་ཤོག་གི་ལྡིང་དཔོན་བཀྲས་བཟང་དང་དམག་དཀྱུས་ཨ་ནུའུ་ཆིབས་
ཞབས་སུ་སླེབས་པ་དང༌། ཁོང་གཉིས་ཀྱིས་ཏཱ་ལའི་བླ་མའི་སྐུ་རྒྱབ་ཏུ་ཡོང༌། འདས་པའི་བདུན་ཕྲག་
གཅིག་རིང་སྐུ་སྲུང་མདའ་དཔོན་གྱིས་དགོང་མོ་རྟག་པར་དམག་མི་ཁ་ཤས་ཁྲིད་དེ་སྐོར་གཡེང་ལ་
ཕེབས་ཀྱི་ཡོད་པས་དེ་ནུབ་ཀྱང་ཁོང་གིས་རྣམ་ཀུན་ལྟར་དམག་མི་གསུམ་ཁྲིད་དེ་སྐོར་གཡེང་དུ་
འགྲོ་གི་ཡོད་པ་དང་ཁྱད་པར་གང་ཡང་མེད། ཁོང་ཚོ་ཏཱ་ལའི་བླ་མ་སྐུ་ཕྲེང་བདུན་པའི་སྐལ་བཟང་ཕོ་
བྲང་དུ་སླེབས་སྐབས་མི་སྐྱའི་གྱོན་པ་དཀྱུས་མ་བཞེས་པའི་མགྲོན་གཉེར་ཆེ་མོ་ཕ་ལྷས་དེ་ཁུལ་གྱི་
གློག་བཞུ་ཚང་མ་བསད་དེ་ཁོང་ཚོར་ཕེབས་སྒུག་ཞུ་བཞིན་ཡོད་པ་དང་ཐུག 
ནོར་གླིང་ཕོ་བྲང་ནང་གི་དཔེ་མཛོད་ཁང་དང་མགོན་པོ་ཁང་སོ་སོའི་མདུན་དུ་སླེབས་མཚམས་
ཏཱ་ལའི་བླ་མས་དབུ་ཞྭ་ཕུད་དེ་གང་མགྱོགས་ཕྱིར་ལོག་གནང་རྒྱུ་ཡོང་བའི་ཐུགས་སྨོན་གནང༌། དེ་
ནས་ཁོང་ཚོས་ལྡུམ་ར་བརྒལ་ཏེ་ལྕགས་རི་སེར་པོའི་རྒྱལ་སྒོའི་ཕྱོགས་སུ་བསྐྱོད་པ་དང་། དེར་སྤྱི་
ཁྱབ་མཁན་པོ་དགའ་བྲང་གིས་ལུས་ལ་སྐྱ་ཆས་བཞེས། སྐུ་སྲུང་ཁ་ཤས་ཁྲིད་དེ་སྐོར་གཡེང་དུ་
ཕེབས་ཁུལ་གྱིས་ཏཱ་ལའི་བླ་མར་ཕེབས་སྒུག་ཞུ་བཞིན་ཡོད། ཁོང་ཚོ་ལྷན་འཛོམས་བྱུང་མཚམས་
དམག་མི་ཞིག་གིས་ཏཱ་ལའི་བླ་མར་མེ་མདའ་རིང་མདའ་ཞིག་ཕུལ་བས་ཁོང་གིས་དེ་དཔུང་ཐག་
ནས་དཔུང་པར་གྱོན་པ་དང་། རྒྱུན་གཏན་གྱི་སྤྱན་ཤེལ་ཕུད་དེ་ཨམ་ཕྲག་ནང་བཅུག །སྤྱི་ཁྱབ་
མཁན་པོ་དགའ་བྲང་གིས་ཏཱ་ལའི་བླ་མ་དང་ཉེ་བར་བཅར་ནས་སྐད་ཤུགས་ཆུང་ངུས་གནས་ཚུལ་
གང་བྱུང་ཡང་མཉམ་དུ་ཕེབས། རྩ་བ་ནས་ཁ་མི་འཐོར་གནང་རོགས་ཞེས་གསུངས། ནོར་གླིང་
ཕོ་བྲང་ལྷོ་སྒོར་སླེབས་པ་དང་མགྲོན་གཉེར་ཆེ་མོ་ཕ་ལྷས་སྒོ་སྲུང་ཚོར་ཁོང་ཚོ་“མཚན་མོའི་སྐོར་
གཡེང”ལ་འགྲོ་གི་ཡོད་པས་རྒྱལ་སྒོ་ཕྱེས་ཞེས་བཀའ་ཕབ་པ་དང་། སྲུང་དམག་ཁག་གཅིག་གིས་
ཁོང་ཚོ་དང་མཉམ་དུ་ཡོང་རྒྱུ་ཡིན་ཞེས་བཤད་པར། ཁོང་གིས“ཁྱེད་རང་ཚོ་དེ་ཕྱོགས་ནས་ཕར་
རྒྱུགས་ཤིག །ངས་འདི་ཕྱོགས་ནས་འགྲོ་གི་ཡིན། དེ་ནས་ང་ཚོ་ཕྱིར་འཁོར་ཡོང་གི་རེད”ཅེས་
གསུངས་ཏེ་སྲུང་དམག་མཉམ་དུ་ཕེབས་མ་བཅུག །
དེ་ལྟར་མགྲོན་གཉེར་ཆེ་མོ་དང་ཕོ་བྲང་གི་ལྷོ་སྒོའི་སྲུང་དམག་ཚོ་སྐད་ཆ་ཤོད་བཞིན་པའི་སྐབས་
སུ་སུས་ཀྱང་ཤེས་ཚོར་མི་བྱུང་བར་ལོ་ཆུང“སྐོར་གཡེང་བ”དེ་ནོར་གླིང་ཕོ་བྲང་གི་ཕྱིར་ཐར་བ་རེད།
ཏཱ་ལའི་བླ་མ་ནོར་བུ་གླིང་ཁའི་ཕྱིར་སླེབས་སྐབས་ཁོང་གིས་ད་དུང་སྤྱན་ཤེལ་བཞེས་མེད་
སྟབས་ཧ་ཅང་གསལ་པོ་མ་གཟིགས་ཀྱང༌། ཁོང་ལ་ཕོ་བྲང་གི་ལྕགས་རིའི་ཕྱིར་མི་ཚོགས་ཧ་ཅང་
ཆེན་པོ་ཡོད་པའི་ཚོར་སྣང་བྱུང་བ་རེད། དེ་དུས་མཚན་དགུང་ཕྱི་པོ་ཡིན་པ་དང༌། ཉིན་གང་ཛ་དྲག་
ངང་འདས་པས་མི་ཚང་མ་ངལ་དུབ་ཀྱིས་ཟིན་ཏེ་ལོ་ཆུང“སྐོར་གཡེང་བ”ཁོང་ལ་དོ་སྣང་བྱེད་མཁན་
སུའང་བྱུང་མེད། ཁོ་ཚོས་ནོར་གླིང་ཕོ་བྲང་གི་སྐོར་ལམ་བརྒལ་ཏེ་སྡོང་ཕྲན་མང་པོས་ཁེངས་པའི་
སྐྱིད་ཆུའི་ངོགས་ཀྱི་གྲམ་པའི་ཐོག་ཏུ་སོང་བ་དང༌། རྐང་ཐང་དུ་དུས་ཡུན་གང་ཙམ་སོང་རྗེས་བྱེ་
ཕུང་ཞིག་གི་འགྲམ་དུ་ཁོང་ཚོར་ཀུན་བདེ་གླིང་ཛ་སག་དང་ཁ་དང་མདའ་ཤོག་གི་བརྒྱ་དཔོན་གྱིས་
དྲག་ཆས་ཆ་ཚང་སྤྲས་པའི་དམག་མི་འགའ་ཁྲིད་དེ་ཁོང་ཚོ་སྒུག་བཞིན་ཡོད་པ་དང་ངོ་ཕྲད་བྱུང༌།
བརྒྱ་དཔོན་དེས་ཏཱ་ལའི་བླ་མའི་ཆེད་དུ་ཆིབས་རྟ་ཞིག་གྲ་སྒྲིག་བྱས་ཡོད།
ཏཱ་ལའི་བླ་མས་བརྒྱ་དཔོན་དེར“ཁྱོད་ཀྱི་མིང་ལ་གང་ཟེར”ཞེས་བཀའ་འདྲི་གནང་བ་དང༌།
བརྒྱ་དཔོན་དེས་“་ཁ་དང་བརྒྱ་དཔོན་སྐལ་བཟང་དགྲ་འདུལ་ཡིན”ཞེས་ཞུས་པར།
5ཏཱ་ལའི་བླ་མས“མིང་སྒྲ་ལེགས་པོ་བྱུང”ཞེས་བཀའ་སྩལ་ཏེ་ཆིབས་རྟར་བཅིབས་ཏེ་ཕེབས།
སྐལ་བཟང་ནི“བསོད་ནམས་ཆེན་པོ་དང་གོ་སྐབས་ཡག་པོའི”དོན་དང༌། དགྲ་འདུལ་ནི“དགྲ་
བོ་འདུལ་བའམ། ཕམ་པར་བྱེད་པའི”དོན་ཡིན། བརྒྱ་དཔོན་དེས་ཏཱ་ལའི་བླ་མའི་ཆིབས་རྟའི་སྲབ་
མདའ་ནས་སྣེ་ཁྲིད་པ་དང༌། སྐུ་སྲུང་དམག་གིས་གཡས་གཡོན་ནས་སྲུང་བྱ་ཞུ་བཞིན་ཁོང་ཚོས་ཁུ་
སིམ་སིམ་ངང་གྲུ་ཁའི་ཕྱོགས་སུ་བསྐྱོད། སྐབས་དེར་ཏག་ཏག་ཟླ་བའི་དཀྱིལ་འཁོར་སྤྲིན་ཕུང་གི་
རྒྱབ་ཏུ་ཚུད་པས་ནག་ཁུང་ཁྲོད་དུ་ནག་ཧྲིལ་ཧྲིལ་གྱི་གྲམ་པའི་སྡོང་ཕྲན་དེ་ཚོ་ཁོང་ཚོའི་འགུལ་སྐྱོད་
ལ་བྱ་ར་བྱེད་བཞིན་ཡོད་པའི་རྒྱ་དམག་དང་གཉིས་སུ་མེད་པར་སྣང༌། སྐྱིད་ཆུའི་ངོགས་ཀྱི་འགྲམ་
པའི་ཐོག་ཏུ་གང་སར་གྲམ་ཧྲུག་དང་། བྱེ་ཕུང༌། སྡོང་ཕྲན་གྱིས་ཁེངས་ཡོད་པས་འགྲོ་ལམ་བདེ་པོ་
མེད་སྟབས་ཚོགས་ཆུང་དེས་ར་མ་སྒང་གྲུ་ཁའི་ཕྱོགས་སུ་དལ་བུར་བསྐྱོད།
ལམ་བར་དུ་སྤྱི་ཁྱབ་མཁན་པོ་དགའ་བྲང་གིས་ལག་ཏུ་དཔའ་དམ་ཞིག་བཟུང་ནས་སྡོང་ཕྲན་
ཚང་མའི་གསེབ་ཏུ་དོགས་ཟོན་གཡེལ་མེད་ཀྱིས་ཞིབ་ལྟ་བྱེད་བཞིན་ཡོང་བ་དང༌། འཇུ་ཆེན་ཐུབ་
བསྟན་ལ་སྔོན་ཚུད་ནས་ལན་འབྱོར་བ་ལྟར་ཁོང་གིས་སྡེ་དགེའི་ཕ་ཡུལ་གཅིག་པ་གསུམ་ཁྲིད་དེ་
ཏཱ་ལའི་བླ་མའི་སྐུ་རྒྱབ་ནས་སྲུང་བྱ་ཞུ་བར་སླེབས། ཁོ་ཚོ་བཞི་པོས་ཁ་གྲམ་པ་དང༌། ལག་ཏུ་མེ་
མདའ་རིང་མདའ་རེ་བཟུང་སྟེ་ཏཱ་ལའི་བླ་མའི་ཚོགས་ཆུང་དེའི་རྒྱབ་ཕྱོགས་ནས་གཡས་གཡོན་དུ་
རྒྱ་མིའི་འཇབ་དམག་ཡོད་མེད་ལ་དོགས་ཟོན་བྱེད་བཞིན་དལ་བུར་ལམ་དུ་འགྲོ་ཞོར་ཕྱོགས་བཞིར་
ཞིབ་ལྟ་བྱས།
ཏཱ་ལའི་བླ་མས་གཙོས་པའི་ཚོགས་ཆུང་དེ་སྐྱིད་ཆུའི་ཁར་འབྱོར་སྐབས་ཆ་དང་མདའ་ཤོག་
གི་དམག་མི་ཚོས་གྲུ་ཁར་སྲུང་བྱ་ཞུ་བཞིན་ཡོད་པ་དང༌། ཤིང་གྲུ་ཞིག་དང་ཀོ་གྲུ་ཞིག་ཁོང་ཚོ་
བསྒུགས་ནས་བསྡད་ཡོད། ཏཱ་ལའི་བླ་མ་དང་། སྤྱི་ཁྱབ་མཁན་པོ། སྐུ་སྲུང་མདའ་དཔོན། ད་དུང་
སྲུང་དམག་ཁ་ཤས་བཅས་ཀོ་གྲུའི་ནང་ཞུགས་པ་དང༌། ཚོགས་ཆུང་དེའི་མི་ལྷག་མ་ཚོ་ཤིང་གྲུའི་
ནང་རྟ་དང་མཉམ་དུ་ཞུགས། མཚན་དགུང་ལྷ་སའི་སྐྱིད་ཆུ་འཇམ་ཐིང་ཐིང་ངང་རྒྱུག་བཞིན་ཡོད་
པ་དང༌། ཆུ་ངོས་ཀྱི་རླབས་ཕྲན་ལས་མཁའ་དབྱིངས་ཀྱི་སྐར་མའི་འོད་སྣང་ཆེམ་ཆེམ་དུ་ལྡོག་འཕྲོ་
བྱེད་བཞིན་ཡོད། ཉིན་མོའི་དགུང་གི་ཟིང་ཆ་ད་ལྟ་ལྷིང་འཇགས་ཟིན་པས་ལྷ་སའི་ལུང་གཞོང་དེ་
སྲིད་པ་ཐོག་མར་ཆགས་པའི་སྐབས་དང་འདྲ་བར་བག་ཕེབས་ལྷིང་འཇགས་སུ་སྣང༌། འོན་ཀྱང༌།
མཚན་མོའི་མུན་ནག་ཁྲོད་རྒྱ་མིའི་མེ་སྒྱོགས་དང་མེ་མདའ་སྦག་སྦག་མཐོང་ཡུལ་དུ་མེད་ཀྱང༌། དེ་
ཚོ་མེད་པ་མིན་པ་དང༌། ད་དུང་སྐྱིད་ཆུའི་ཕར་ངོགས་ཀྱི་རྒྱ་མིའི་བརྒྱད་གཅིག་ཞིང་རའི་ནང་ནས་
གློག་འོད་ཆེམ་ཆེམ་དུ་འཕྲོ་བཞིན་ཡོད་པས་ཚང་མའི་སེམས་ནང་གནས་སྐབས་ཀྱི་ལྷིང་འཇགས་
དེ་སྣང་ཚུལ་ཙམ་ལས་གནས་ཚུལ་མིན་པའི་ཚོར་བ་ཤུགས་ཆེན་པོ་ཡོད།
ཏཱ་ལའི་བླ་མ་དང་ཆིབས་ཞབས་ཚོ་གྲུ་གཟིངས་དེ་གཉིས་ནང་བཞུགས་ཏེ་སྐྱིད་ཆུའི་ལྷོ་ངོགས་
སུ་ཕེབས་ཤུལ་དུ་འཇུ་ཆེན་ཐུབ་བསྟན་དང་རོགས་པ་ཚོས་གྲུ་གཟིངས་དེ་གཉིས་མཚན་དགུང་གི་
མུན་ནག་ཁྲོད་མཐོང་ཡུལ་ནས་མ་ཡལ་བར་ཆུ་ཁར་ལངས་ཏེ་བསྡད།
སྐྱིད་ཆུའི་ལྷོ་ངོགས་སུ་སླེབས་མཚམས་ཁ་དང་མདའ་དཔོན་བཀྲས་དཔལ་རྡོ་རྗེ་ཚེ་བརྟན་
དང་། ལི་ཐང་བ་ཀུན་དགའ་བསམ་གཏན། བློ་བཟང་ཡེ་ཤེས་གཙོས་ཁམས་པ་དང་བླངས་དམག་
མི་ཚོས་མདུན་དུ་ཕེབས་བསུར་བཅར། ཁོ་ཚོའི་ཁྲོད་ནས་ཁམས་པ་ཞིག་གིས་ཏཱ་ལའི་བླ་མའི་སྐུ་
མདུན་དུ་ཡོང་བ་དང་། ལུས་སྟོད་སྒུར་སྒུར་བྱས་ཏེ་མཇལ་དར་གཙང་མ་ཞིག་ཕུལ་བར།
ཏཱ་ལའི་བླ་མས་ཁོང་ལ“ཁྱོད་ཀྱི་མིང་ལ་གང་ཟེར”ཞེས་བཀའ་འདྲི་གནང་བར།
མི་དེས“བསྟན་པ་དར་རྒྱས་ཡིན”ཞེས་ལན་ཞུས།
དེ་སངས་རྒྱས་ཀྱི་བསྟན་པ་དར་ཞིང་རྒྱས་པའི་རྟེན་འབྲེལ་དུ་གཟིགས་ཏེ་ཏཱ་ལའི་བླ་མས་སླར་
ཡང་“རྟེན་འབྲེལ་ཡག་པོ་བྱུང” ཞེས་བཀའ་བསྩལ། ས་དེར་ཏཱ་ལའི་བླ་མས་སྤྱན་ཤེལ་བཞེས་པ་
ན་ཁོང་གིས་སྐྱིད་ཆུའི་ཕ་རོལ་གྱི་རྒྱ་མིའི་དམག་སྒར་ནང་གློག་ཁྲ་ལྷམ་མེར་འབར་བཞིན་ཡོད་ང
དང་། ད་དུང་དམག་སྒར་ཧ་ཅང་ཐག་ཉེ་པོ་ཡོད་པ་གཟིགས་པས་ཐུགས་ལ་དངངས་སྐྲག་ཆེན་པོ་
བྱུང་བ་རེད།
དེ་ཉིན་ཉི་མ་ལ་ཁར་མ་བཞུད་གོང་ལེགས་བཅོས་ལས་ཁུངས་ཀྱི་བསྟན་པ་བཟོད་པས་ཏཱ་ལའི་བླ་
མ་དང་ལྷན་བཅར་ཞུ་མཁན་ཁོངས་སུ་ཡོད་པའི་ཀུན་བདེ་གླིང་ཛ་སག་དང༌། ཁ་དང་མདའ་དཔོན་
བཀྲས་དཔལ་རྡོ་རྗེ་ཚེ་བརྟན་གཉིས་ཐུག་འཕྲད་བྱས་ཏེ་ཞལ་གྱེས་ཞུ་སྐབས་ཁོ་གཉིས་ཀྱིས་ཁོང་
ལ(གྲ་བཞི་དམག་སྒར་གྱི)དམག་མི་སུམ་ཅུ་སྤྲད་དེ་ཁོ་ཚོས་མཚན་མོའི་ཆུ་ཚོད་བཅུ་དང་ཕྱེད་ཀར་
ཏཱ་ལའི་བླ་མ་དང་ལྷན་དུ་སྐྱིད་ཆུའི་ལྷོ་ངོགས་སུ་སླེབས་མཚམས་མེ་མདའ་བརྒྱབ་སྟེ་ཁོང་ལ་
་ལ་བརྡ་
གཏོང་རྒྱུ་ཡིན་ཞེས་བཤད། ད་དུང་བཀའ་བློན་རྣམ་པ་དང༌། ཡོངས་འཛིན་རྣམ་གཉིས་ལས་གྲུབ་
པའི་ཚོགས་ཆུང་མཐའ་མ་དེར་ཆིབས་རྟ་གྲ་སྒྲིག་དང༌། ཁོ་ཚོ་གྲུ་ཁ་བར་གདན་འདྲེན་ཞུ་རྒྱུ་བསྟན་
པ་བཟོད་པའི་ལས་འགན་རེད། ཁོང་གཉིས་ཀྱིས་བསྟན་པ་བཟོད་པར་ད་དུང་གལ་ཏེ་ཁོང་གིས་
བཀའ་བློན་ཚོ་དང་ཡོངས་འཛིན་རྣམ་གཉིས་ཁྲིད་དེ་གྲུ་ཁར་སླེབས་སྐབས་དེར་གྲུ་གཟིངས་མེད་
ན་གློག་བཞུའི་མགོར་རས་དམར་པོ་དཀྲིས་ཏེ་ཆུ་ཕར་ངོས་ཀྱི་རི་འདེབས་སུ་སྤར་ན་ཁོ་ཚོས་སྐྱིད་
ཆུའི་ལྷོ་ངོགས་ནས་རྒྱུན་གཏན་གྱི་གློག་བཞུ་སྤར་ཏེ་གྲུ་གཟིངས་ཁོ་ཚོ་བསུ་བར་ཡོང་གི་ཡོད་པའི་
བརྡ་གཏོང་རྒྱུ་ཡིན་ཞེས་མངག་ཆ་བྱས། དེ་རྗེས་ཁོ་ཚོ་ཁ་བྲལ་བ་དང་། ཀུན་བདེ་གླིང་ཛ་སག་དང་
མདའ་དཔོན་བཀྲས་དཔལ་རྡོ་རྗེ་ཚེ་བརྟན་གཉིས་ཀྱིས་རང་རང་གི་ཞབས་ཕྱི་ཚོར་གལ་ཏེ་འཚོལ་
མི་སླེབས་ན་ཁོ་གཉིས་ར་མ་སྒང་གྲུ་ཁའི་ཉེ་འཁྲིས་ཀྱི་བྱ་སྐྱག་དཀར་པོའི་རི་རྩེར་སྐོར་གཡེང་དུ་
ཕྱིན་སོང་ཞེས་ལན་སྤྲོད་པའི་བཀའ་གནང༌། བསྟན་པ་བཟོད་པ་དང་ཁོང་གི་ཞབས་ཕྱིས་དམག་མི་
སུམ་ཅུ་དེ་ཚོ་ཁྲིད་དེ་ནོར་གླིང་ཕོ་བྲང་དུ་སོང་བ་དང་། ཕོ་བྲང་གི་ཆིབས་ར་ནས་རྟ་ཁ་ཤས་བླངས་
ཏེ་ཀུན་བདེ་གླིང་གཞིས་ཀའི་ཉེ་འཁྲིས་སུ་ཡོད་པའི་རང་ཁྱིམ་དུ་བསྐྱལ། བསྟན་པ་བཟོད་པའི་ཁྱིམ་
གྱི་རྒྱབ་ཕྱོགས་སུ་ལམ་ཕྲན་ཞིག་ཡོད་ཅིང༌། ལམ་ཕྲན་དེའི་སྣེར་ཟམ་པ་ཞིག་ཡོད། ཁོང་གི་ལས་
འགན་ནི་མེ་མདའ་བརྒྱབ་པའི་སྒྲ་ཐོས་མ་ཐག་ཁོང་གིས་ཟམ་པ་དེའི་འགྲམ་དུ་སོང་ནས་དོས་སྐྱེལ་
རླངས་འཁོར་ཞིག་སླེབ་རྒྱུར་སྒུག་དགོས།
མཚན་མོའི་ཆུ་ཚོད་བཅུ་དང་ཕྱེད་ཀ་ཡས་མས་སུ་མེ་མདའ་བརྒྱབ་པའི་སྒྲ་ཞིག་གིས་མཚན་
མོའི་ལྷིང་འཇགས་དཀྲོགས་པ་དང༌། ཏཱ་ལའི་བླ་མའི་ཡོངས་འཛིན་སྐུ་རྒན་པ་གླིང་རིན་པོ་ཆེས་མི་
སྐྱའི་གྱོན་པ་བཞེས་ནས་གཟིམ་ཆུང་ཕྱིར་ཕེབས་པ་ན་ཁོང་གི་ཞབས་ཕྱི་འཕྲིན་ལས་ཕུན་ཚོགས་
སྒེའུ་ཁུང་ནང་ནས་ཕྱིར་ཅི་ཞིག་ལ་ལྟ་བཞིན་ཡོད། གླིང་རིན་པོ་ཆེའི་གོམ་སྒྲ་ཐོས་པ་དང་ཁོང་གིས་
ཁ་ཕྱིར་བསྐོར་ཏེ་ལྟ་སྐབས་གླིང་རིན་པོ་ཆེས་སྐུ་ལུས་ལ་མི་མང་དཀྱུས་མའི་གྱོན་པ་ཆ་ཚང་ཞིག་
བཞེས་ཡོད་པ་མཐོང་བས་ཁོང་ཧ་ལས་པ་དང་། ཁ་ནས་ཅི་ཞིག་ཤོད་གྲབས་བྱེད་སྐབས་རིན་པོ་
ཆེས་ཁོང་ལ་ཁ་རོག་སྡོད་དགོས་པའི་ཕྱག་བརྡ་གནང༌། འཕྲིན་ལས་ཕུན་ཚོགས་ཀྱི་སེམས་ཁམས་
ལང་ལོང་དུ་འཁྲུགས་ཀྱང༌། ཁོང་གིས་གླིང་རིན་པོ་ཆེ་གཟིམ་ཤག་གི་རྒྱལ་སྒོ་བར་ཕེབས་སྐྱེལ་
ཞུས། རྒྱལ་སྒོའི་རྩར་ཕེབས་མཚམས་གླིང་རིན་པོ་ཆེས་འཕྲིན་ལས་ཕུན་ཚོགས་ཀྱི་ལག་པ་ནས་
འཇུས་ཏེ“ཅག་པོ་བྱོས”ཞེས་གསུངས།
དོས་སྐྱེལ་རླངས་འཁོར་ཞིག་གླིང་རིན་པོ་ཆེའི་གཟིམ་ཤག་ཕྱིར་ཁ་བཀག་སྟེ་བཞག་ཡོད་པ་
དང༌། གླིང་རིན་པོ་ཆེས་དེའི་ཕྱོགས་སུ་ཕེབས་སྐབས་འཕྲིན་ལས་ཕུན་ཚོགས་ཀྱིས་ཁོང་གི་རྒྱབ་
ལ་བལྟས་ཏེ་སྡོད་སྐབས་གློ་བུར་དུ་གླིང་རིན་པོ་ཆེ་ས་ཐག་རིང་པོ་ཞིག་ལ་ཕེབས་རྩིས་ཡོད་པ་
ཤེས། ཁོང་གིས་གླིང་རིན་པོ་ཆེ་གནས་སྐོར་ལ་ཕེབས་ཀྱི་ཡོད་དམ། ཡང་ན་ལྷོ་ཁར་ཕེབས་ཀྱི་ཡོད་
མེད་ལ་ཐེ་ཚོམ་སྐྱེ་བཞིན་འཐོམས་སྡོད་སྐབས་ཁོང་གི་སྙིང་གི་འཕར་ལྡིང་མགྱོགས་སུ་སོང་བ་དང་
མཉམ་དུ་གླིང་རིན་པོ་ཆེ་བྲོས་བྱོལ་དུ་ཕེབས་ཀྱི་ཡོད་དམ། དེ་ལྟར་ན་ཏཱ་ལའི་བླ་མའང་བྲོས་བྱོལ་དུ་
ཕེབས་ཀྱི་མེད་དམ་སྙམ།
ཧ་ལམ་དུས་ཚོད་དེའི་མཚམས་སུ་རང་ལོ་བཅུ་བདུན་ལ་སོན་པའི་དྲུང་ཡིག་ཐུབ་བསྟན་
མཁས་བཙུན་ནོར་གླིང་ཕོ་བྲང་གི་གཞུང་སྒོའི་སྲུང་བྱར་ཡོད་ཅིང་། ཁོང་གིས་ཕྱི་ཟླ་༣ ཚེས་༡༣
ཉིན་ནས་ནོར་གླིང་གཞུང་སྒོའི་སྲུང་བྱར་ལས་བསྐོས་བརྒྱབ་པ་ནས་དེར་ཆད་མེད་ལས་བཅར་ཞུ་
བཞིན་ཡོད། མཚན་མོའི་ཆུ་ཚོད་བཅུ་པ་ཡོལ་ཙམ་ལ་ཁོང་གིས་བཀའ་བློན་ཟུར་ཁང་དང༌། བཤད་
ཟུར། སྣེའུ་ཤར་གསུམ་གྱིས་ལུས་ལ་མི་མང་དཀྱུས་མའི་གྱོན་པ་བཞེས་ཏེ་ནོར་གླིང་ཕོ་བྲང་ནང་
སྐོར་གཡེང་གནང་བ་མཐོང་བ་དང༌། བཀའ་བློན་ཟུར་ཁང་གིས་ཁོང་དང་ལས་རོགས་ཚོར་རྒྱ་
དམག་གིས་རྒྱུན་དུ་ཐོ་རངས་མཚམས་སུ་དམག་རྒྱག་སྲོལ་ཡོད་པས་ངེས་པར་དུ་ལྷོད་གཡེང་བྱེད་
རྒྱུ་མེད། ནམ་ལངས་རྗེས་ཅུང་གུ་ཡངས་ཙམ་བྱས་ཀྱང་སྐྱོན་མེད་ཅེས་བཀའ་གནང༌།
དེ་རྗེས་དུས་ཡུན་རིང་པོ་མ་སོང་བར་རས་ཁེབས་གཡོགས་པའི་དོས་སྐྱེལ་རླངས་འཁོར་ཞིག་
ནོར་བུ་གླིང་ཁའི་ནང་ནས་གཞུང་སྒོའི་རྩར་སླེབས་པ་དང་། སྒོ་ཁའི་སྲུང་དམག་ཚོར་མགྲོན་གཉེར་
ཆེ་མོ་ཕ་ལྷས་སྔོན་ཚུད་ནས་ཞོལ་གྲོང་རྡལ་དུ་མཚོན་ཆ་ལེན་པར་འགྲོ་བའི་དོས་སྐྱེལ་རླངས་འཁོར་
ཕྱིར་འཐོན་སྐབས་ཁོ་ཚོས་རླངས་འཁོར་ནང་ལྟ་ཞིབ་བྱེད་མི་དགོས་པའི་བཀའ་ཕེབས་ཡོད་པར་
བརྟེན་སྲུང་དམག་ཚོས་ཕོ་བྲང་གི་གཞུང་སྒོ་ཕྱེ་བས་དོས་སྐྱེལ་རླངས་འཁོར་དེ་བདེ་བླག་ངང་ནོར་
གླིང་ཕོ་བྲང་གི་ཕྱིར་འཐོན་ཐུབ་པ་བྱུང༌། ཕོ་བྲང་གི་གཞུང་སྒོའི་གཡས་གཡོན་དུ་ཡོད་པའི་མང་
ཚོགས་ཀྱིས་དོས་སྐྱེལ་རླངས་འཁོར་དེ་ཕོ་བྲང་གི་ཕྱིར་འཐོན་པ་མཐོང་ཡང༌། རླངས་འཁོར་གྱི་
རས་ཁེབས་འོག་ཏུ་ཏཱ་ལའི་བླ་མའི་ཡོངས་འཛིན་གླིང་རིན་པོ་ཆེ་དང༌། ཁྲི་བྱང་རིན་པོ་ཆེ། བཀའ་
བློན་གསུམ། ད་དུང་ཞབས་ཕྱི་ཁ་ཤས་བཅས་སྦས་ཡོད་པ་ཁོ་ཚོའི་བསམ་པའི་ཡུལ་དུའང་འཁོར་
མེད། ནོར་གླིང་ཕོ་བྲང་གི་གཞུང་སྒོ་ནས་ཐར་མཚམས་དོས་སྐྱེལ་རླངས་འཁོར་དེ་ཁ་ཐུག་བསྟན་པ་
བཟོད་པའི་ནང་གི་ཕྱོགས་སུ་བསྐྱོད།
དུས་ཡུན་གང་ཙམ་རྗེས་ཐུབ་བསྟན་མཁས་བཙུན་གྱིས་ཏཱ་ལའི་བླ་མའི་སྐུ་བཅར་སྲུང་དམག་
ཚོ་རང་རང་གི་རྣམ་ཀུན་ལས་གནས་ཐོག་མེད་པ་དོ་སྣང་བྱུང་བས་སེམས་ནང“ཁྱད་མཚར”སྙམ་
ཡང་། སྐབས་དེར་ཁོང་གིས་དེའི་ཐོག་ལ་མུ་མཐུད་བསམ་བློ་མ་བཏང་། ཁོ་རང་གི་ལས་ཡུན་
རྫོགས་རྗེས་ཐུབ་བསྟན་མཁས་བཙུན་རང་ཁྱིམ་དུ་ལོག་པ་དང༌། ནང་དུ་ཨ་ཞང་དང་གཅེན་པོ་
གཉིས་སྐད་ཤུགས་ཆུང་ངུས་སྐད་ཆ་ཤོད་བཞིན་ཡོད་པ་མཐོང༌། ཁོང་ཡོང་བ་མཐོང་མ་ཐག་ཁོ་
གཉིས་ཀྱིས་སྐད་ཆ་ཤོད་མཚམས་བཞག་པས་སེམས་ནང་མི་བདེ་བ་ཞིག་བྱུང་སྟེ་ཁོང་གིས་
གནས་ཚུལ་གང་བྱུང་སོང་ངམ་ཞེས་དྲིས་པར། ཁོ་གཉིས་ཀྱིས་སྐད་ཆ་བརྐྱངས་ཙམ་བསྐུམས་ཙམ་
བྱས་ཏེ“ཁྱོད་ཀྱིས་མགྱོགས་པོ་ཤེས་ཀྱི་རེད”ཅེས་ལན་བཏབ།
མཚན་མོའི་ཆུ་ཚོད་བཅུ་དང་ཕྱེད་ཀ་ཏག་ཏག་ལ་བསྟན་པ་བཟོད་པས་མེ་མདའ་བརྒྱབ་པའི་སྒྲ་
ཞིག་ཐོས་པ་དང་། ཁོང་གིས་ཏཱ་ལའི་བླ་མ་བདེ་བླག་ངང་སྐྱིད་ཆུའི་ཕ་རོལ་དུ་ཆིབས་བསྒྱུར་གནང་
ཟིན་པ་ཤེས། དེ་རྗེས་ཁོང་གིས་གྲ་བཞིའི་དམག་མི་དེ་ཚོ་ཁྲིད་ནས་སྐོར་གཡེང་དུ་འགྲོ་ཁུལ་གྱིས་
རང་ཁྱིམ་ཉེ་འཁོར་གྱི་ལམ་ཕྲན་ཐོག་སོང་བ་ན་ཆབ་འགོ་ཟམ་པའི་གཡས་གཡོན་གྱི་གླིང་ཁའི་ནང་
མི་ཁ་ཤས་ཡོད་པ་རྣམས་ལྕགས་པོ་རིའི་རྒྱུད་དུ་བཏང་བ་དང༌། ཆབ་འགོ་ཟམ་པའི་འོག་ཏུ་མི་ཁ་
ཤས་ཤིག་རྒྱ་མིའི་དམག་འཁོར་ཐང་ག་རི་སླེབས་ན་སྦོམ་ཞུ་མཁན་ཡིན་ཞེས་འཇབས་ནས་ཡོད་པ་
ཚོ་བར་གཞིས་མདུན་གྱི་ཆུ་ཡུར་ནང་བཏང༌། དེ་རྗེས་ཁོང་གིས་ཁུལ་དེར་ཁོ་རང་གི་གཤམ་འོག་
དམག་མི་གསུམ་ཆབ་འགོ་ཟམ་ཁུལ་གྱི་གྲོང་པའི་ནང་ནས་མི་གཅིག་ཀྱང་ཕྱིར་འདོན་མ་བཅུག་
ཅེས་བཀའ་བཏང་སྟེ་ས་སྲུང་དུ་བཞག 
མཚན་མོའི་ཆུ་ཚོད་བཅུ་གཅིག་ཙམ་ལ་དོས་སྐྱེལ་རླངས་འཁོར་ཞིག་བསྟན་པ་བཟོད་པའི་
ཁང་པའི་འགྲམ་གྱི་ལམ་ཕྲན་ཐོག་སླེབས་ནས་ཁ་བཀག་པ་དང༌། དམག་མི་ཚོས་རླངས་འཁོར་
ཐོག་གི་རས་ཁེབས་བཤུས་ཏེ་སྒྲོམ་གཞོང་ནང་གི་མི་ཚོ་བསྐྱོར་ཏེ་རླངས་འཁོར་ལས་འབབ་
རོགས་བྱས། བསྟན་པ་བཟོད་པས་ཁོ་ཚོ་རང་ཁྱིམ་གྱི་སྒོ་རའི་ནང་ཁྲིད་པ་དང༌། སྔོན་ཚུད་ནས་
གྲ་སྒྲིག་ཟིན་པའི་རྟར་ཞོན་བཅུག་རྗེས་གཤམ་འོག་གི་དམག་མི་སུམ་ཅུ་རྣམས་རུ་ཁག་གཉིས་
སུ་བགོས་ཏེ་རུ་ཁག་གཅིག་གིས་རྟ་ཐོག་གི་མི་ཚོར་མདུན་ནས་ཉེན་ཟོན་དང༌། རུ་ཁག་གཉིས་
པ་དེས་ཁོ་ཚོར་རྒྱབ་སྲུང་བྱེད་དགོས་པའི་ལས་འགན་སྤྲད་དེ་ཚང་མ་རུ་བསྒྲིགས་ཏེ་སྐྱིད་ཆུའི་
ཕྱོགས་སུ་བསྐྱོད།
ཕྱི་ལོ་༡༩༥༩ ལོའི་ཟླ་༣ ཚེས་༡༠ ཉིན་གྱི་ཞོགས་པ་བཀའ་བློན་གསུམ་པོ་ནོར་གླིང་ཕོ་
བྲང་དུ་ལས་བཅར་ཞུ་སྐབས་ཁོ་ཚོས་རང་ཉིད་ཉིན་བདུན་རིང་ནོར་གླིང་ཕོ་བྲང་ནང་ཚུད་དེ་རང་
ཁྱིམ་དུ་རྩ་བ་ནས་ལོག་མི་ཐུབ་པ་ཆགས་རྒྱུ་དང༌། བོད་ཀྱི་བྱུང་རབས་ལོ་རྒྱུས་ཁྲོད་ཕ་རྒྱུད་བུས་
འཛིན་གྱི་ལམ་ནས་ཁོ་ཚོར་ཐོབ་པའི་སྐུ་དྲག་གི་དབང་ཐོབ་ཆེས་ཐོག་མར་མི་མང་དཀྱུས་མའི་ལག་
ཏུ་འཆོར་རྒྱུ་ཡིན་པ་བསམ་པའི་ཡུལ་དུའང་འཁོར་མེད་ངེས་རེད། དགོང་མོ་དེར་བཀའ་བློན་ཚོས་
རྒྱས་སྤྲོས་ཆེ་བའི་དཔོན་ཆས་ཕུད་དེ་མི་མང་དཀྱུས་མའི་ཆས་གོས་གྱོན་ཡོད་པ་དེས་བོད་ཀྱི་ལོ་
རྒྱུས་དུས་རིམ་གཅིག་མཇུག་རྫོགས་པ་མཚོན་པ་དང་། རྒྱ་མི་དམར་པོས་བོད་པའི་ཁེར་སྡོད་ལམ་
ལུགས་བཙན་ཤེད་ཀྱིས་གཏོར་བཤིག་བཏང་བས་ད་ནས་བཟུང་བོད་པས་དེང་རབས་འཛམ་གླིང་
དང་བསྟུན་ཏེ་འཚོ་གནས་མི་བྱ་ཐབས་མེད་རེད།
རྩ་བ་བརྟན་པོ་ཚུགས་པའི་སྐུ་དྲག་དེ་ཚོ་སྤྱིར་འགྱུར་ལྡོག་སྤྱི་ལ་ཐེ་ཚོམ་ཡོད་ཀྱང་། གདུག་
་་པོའི་རྩུབ་ཆེ་བའི་རྒྱ་མི་དམར་པོའི་བཅོས་བསྒྱུར་ལ་ཁོ་ཚོར་ཡིད་ཆེས་རྩ་བ་ནས་མེད། རྒྱ་མི་དམར་
དྲག་པོའི་སྟོབས་ཤུགས་ཀྱི་རྦ་རླབས་ལང་ལོང་དུ་འཕྱུར་བཞིན་པའི་དུས་སྐབས་སུ་བོད་ལ་གོད་
ཆག་ཆེན་པོ་ཞིག་འབྱུང་རྒྱུ་ངེས་བརྟན་ཡིན་པས་ཁོ་ཚོས་མིག་སྔར་སྒྲུབ་ཐུབ་པའི་བྱ་གཞག་གཅིག་
པུ་ནི་བོད་དང་བོད་མི་མང་གི་བླ་སྲོག་ཏུ་གྱུར་པའི་ཏཱ་ལའི་བླ་མར་གཅེས་སྲུང་བྱེད་རྒྱུ་དང་། མ་
འོངས་ཅི་ཡོང་ཆ་མི་འཚལ་ཡང་ཁོང་གི་རྗེས་སུ་འཇུག་རྒྱུ་དེ་རེད།
ཁོ་ཚོ་སྐྱིད་ཆུའི་གྲུ་ཁར་སླེབས་དུས་དེར་བོད་དམག་མང་པོས་ཁོ་ཚོ་སྒུག་བཞིན་ཡོད། བསྟན་
པ་བཟོད་པས་གྲུ་ཁར་གྲུ་གཟིངས་མེད་པ་མཐོང་འཕྲལ་སྔོན་ཚུད་ནས་རས་ལྷེབ་དམར་པོས་
བཏུམས་པའི་གློག་བཞུ་ཕྱིར་བཏོན་ཏེ་གཙང་པོའི་ཕར་ངོགས་ལ་ཁ་གཏད་དེ་སྤར་ནས་བརྡ་བཏང་
བས་ཕར་ཕྱོགས་ནས་ལམ་སང་ཕྱིར་གློག་འོད་དཀར་པོ་གསལ་ལ་མི་གསལ་ཞིག་འཕྲོས། སྐར་
མ་ཉི་ཤུ་ལྷག་བསྒུགས་རྗེས་བསྟན་པ་བཟོད་པས་གྲུ་སྐྱ་ཆུར་བརྒྱབ་པའི་སྒྲ་ཐོས་པ་དང༌། གང་ཙམ་
རྗེས་ཤིང་གྲུ་གྲུ་ཁར་འབྱོར།
མི་དང་རྟ་ཚང་མ་ཤིང་གྲུའི་ནང་འཛུལ་ཚར་བ་དང༌། མཉན་པས་གྲུ་སྐྱ་གྲུ་ཁའི་རྡོ་ཆེན་ཞིག་ཐོག་
བཙུགས་ཏེ་ཤུགས་ཀྱིས་བུད་པས་ཤིང་གྲུ་གཙང་པོའི་འཕྲེད་དུ་ཁུ་སེམ་མེར་ལྡིང་བཞིན་བསྐྱོད།
ཏཱ་ལའི་བླ་མས་གཙོས་པའི་ཚོགས་ཆུང་གཉིས་པ་དེ་སྐྱིད་ཆུའི་ལྷོ་ངོགས་སུ་འབྱོར་འཕྲལ་ཁོང་ཚོས་
བཀའ་བློན་ཚོ་མ་བསྒུགས་པར་འཕྲལ་དུ་རྟར་བཞོན་ཏེ་ཞལ་ནུབ་ལ་ཕྱོགས་ཏེ་གང་མགྱོགས་ཕེབས།
ཁོང་ཚོའི་གཡོན་ཕྱོགས་སུ་སྐྱིད་ཆུའི་ལུང་གཞོང་གི་ལྕགས་རི་ལྟ་བུར་འགྱིངས་པའི་རི་རྒྱུད་ཆགས་
ཡོད་ཅིང༌། རི་རྩེར་འགྲོ་བའི་ལམ་ཆུང་ཀྱག་ཀྱོག་ཅིག་ལས་མེད། དེ་ནི་ཁོང་ཚོའི་འགྲུལ་བཞུད་ཧྲིལ་
པོའི་ནང་ཉེན་ཁ་ཆེ་ཤོས་ཀྱི་ལམ་བུ་དེ་རེད། སྐྱིད་ཆུའི་ཕར་ངོགས་ཀྱི་རྒྱ་མིའི་བརྒྱད་གཅིག་ཞིང་ར་
ནས་གློག་འོད་འཕྲོ་བཞིན་ཡོད་པ་དང༌། རྣམ་ཀུན་རྒྱ་དམག་གིས་འཛུགས་སྐྲུན་ལས་གཞིའི་ཆེད་དུ་
བྱེ་མ་དང་རྡོ་ཧྲུག་དབོར་བར་དོས་སྐྱེལ་རླངས་འཁོར་སྐྱིད་ཆུའི་དཀྱིལ་གྱི་བྱེ་གླིང་བར་གཏོང་གི་ཡོད་
པས་གལ་ཏེ་དུས་ངེས་མེད་ལ་རྒྱ་མིའི་རླངས་འཁོར་ཞིག་གཙང་པོའི་རྒྱུད་དུ་ཡོང་ན་དེའི་གློག་འོད་
འོག་རྒྱ་མིས་ཁོང་ཚོ་མཐོང་ཉེན་ཡོད་པར་མ་ཟད། ད་དུང་གཙང་པོའི་རྒྱུད་ཀྱི་ཐང་གཞོང་སྐྱ་ཐེར་ཐེར་
གྱི་སྒལ་གཞུང་དེར་ཁོང་ཚོར་ཡིབ་སའང་མེད། མུན་ནག་གི་མཚན་དགུང་དུ་ཁོང་ཚོས་རྡོ་ཧྲུག་གིས་
ཁེངས་པའི་ལམ་ཆུང་དེ་གསལ་པོ་མཐོང་མི་ཐུབ་པའི་ཐོག་ཏུ་རྟའི་རྨིག་པ་ཐང་ལ་རྡེབ་སྐབས་སྐད་
སྒྲ་འབྲུག་སྒྲ་ལྡིར་ལྡིར་གྲགས་པས་ཏཱ་ལའི་བླ་མའི་ཐུགས་ལ་ལམ་ཐག་ཐུང་ཐུང་ལས་མེད་པའི་ལམ་
ཕྲན་དེ་ཇི་ཙམ་མདུན་དུ་སོང་ཡང་མཐར་སླེབ་རྒྱུ་མེད་པ་ལྟ་བུའི་སྣང་བ་ཤར་བ་དང༌། ཕེབས་ལམ་
དུམ་བུ་དེའི་ཐོག་ཁོང་ལ་སྐུ་ཚེ་ཧྲིལ་པོའི་རིང་གི་ཞེད་སྣང་ཆེ་ཤོས་དེ་བྱུང་བ་རེད།
ཀུན་དགའ་བསམ་གཏན་གྱིས་འགོ་ཁྲིད་པའི་དང་བླངས་སྲུང་དམག་སུམ་ཅུ་དེ་ཚོས་དགོང་
མོ་དེར་ཁོ་ཚོས་ཡང་སྙིང་སུ་ལ་སྲུང་སྐྱེལ་བྱེད་ཀྱི་ཡོད་པ་ཤེས་ཀྱི་མེད་པས་ལམ་བར་དུ་ཁོ་ཚོས་
སྣང་མེད་དུ་སྐད་ཤུགས་ཆེན་པོས་ཕན་ཚུན་སྐད་ཆ་ཤོད་བཞིན་སོང་བ་དང་། ལམ་མདོ་ཁར་
སླེབས་རིམ་བཞིན་ཁོ་ཚོས་ཕན་ཚུན་ལམ་ཕྲན་གང་དུ་འགྲོ་དགོས་པའི་སྐད་ཆ་འདྲི་རེས་བྱས།
དེ་འདྲའི་ལམ་མདོ་ཁ་ཞིག་ཏུ་ཏཱ་ལའི་བླ་མས་ཐུགས་གཟབ་མ་གནང་བར་ལམ་ནོར་ཞིག་ཐོག་
ཕེབས་པ་དང༌། ལམ་ཐག་གང་ཙམ་ཕེབས་རྗེས་ལམ་ནོར་ཤོར་བ་མཁྱེན་ཏེ་རྟ་ཁ་ཕྱིར་བསྐོར་ནས་
ལྟག་ལོག་གནང་སྐབས་ཁོང་ཚོར་རྗེས་འདེད་གཏོང་མཁན་ཡོད་པ་ལྟར་སྟེང་གི་རི་ལམ་ཐོག་ནས་
གློག་འོད་ཆེམ་ཆེམ་བྱེད་པ་གཟིགས་པས་ཁོང་གིས་སྐུ་སྲུང་བར་ཁོ་ཚོ་སུ་རེད་དམ་ཞེས་བཀའ་
འདྲི་གནང་བས། སྐུ་སྲུང་བས་ཁོ་ཚོ་ནི་ཁོང་ལ་སྲུང་སྐྱེལ་ཞུ་མཁན་ཁམས་པའི་དང་བླངས་སྲུང་
དམག་རེད་ཅེས་ལན་ཕུལ།
ཏཱ་ལའི་བླ་མའི་ཆིབས་རགས་དེས་མེ་ལི་ཁ་ཤས་མདུན་དུ་བསྐྱོད་པ་དང༌། ཆུ་ཁའི་བྱེ་ཕུང་
ཞིག་ཏུ་སླེབས་སྐབས་མདུན་གྱི་མི་ཚོས་རྟ་ཁ་བཀག་སྟེ་རྗེས་སུ་ལུས་པའི་མི་ཚོགས་ལ་བསྒུགས་
ནས་བསྡད། བྱེ་ཕུང་དེའང་ཉེན་ཁ་ཆེ་བའི་ས་ཆ་ཞིག་ཡིན་ཏེ། རྒྱ་དམག་གིས་ཁོང་ཚོ་བྲོས་བྱོལ་དུ་
ཕྱིན་པ་ཤེས་རྟོགས་བྱུང་ན་རྒྱ་དམག་གི་རླངས་འཁོར་གྱིས་གཙང་པོ་ཐད་ཀར་འཕྲེད་བཅད་གཏོང་
ཐུབ་ཉེན་ཡོད། སྐུ་སྲུང་མདའ་དཔོན་ཕུན་ཚོགས་བཀྲ་ཤིས་ཀྱིས་བོད་དམག་བཅུ་ཕྲག་ཁ་ཤས་
ཤིག་ས་ཚིགས་དེར་སྲུང་བྱར་བཞག་པ་དང༌། གལ་ཏེ་རྒྱ་དམག་གིས་གཙང་པོ་བཅད་དེ་ཏཱ་ལའི་
བླ་མའི་རྗེས་འདེད་གཏོང་བར་སླེབས་ན་ཁོ་ཚོས་རྒྱ་དམག་ལ་ཁ་གཏད་གཅོག་དགོས་པའི་བཀའ་
བཏང་རྗེས་ཆིབས་རགས་ལྷག་མ་རྣམས་མུ་མཐུད་མདུན་དུ་སྐྱོད་དགོས་པའི་བཀའ་བཏང༌།
གྲུ་གཟིངས་ལས་བབ་སྟེ་སྐྱིད་ཆུའི་ལྷོ་ངོགས་སུ་འབྱོར་རྗེས་སྐུ་སྲུང་མདའ་དཔོན་གྱི་སེམས་པ་
ལྷོད་ཤིག་ཤིག་ཏུ་གྱུར་བ་དང༌། ཉིན་མཚན་ཁ་ཤས་རིང་ཁོང་ལ་བསྟུད་མར་གཉིད་ལྷོད་ལྷོད་ཅིག་
ཉལ་ཁོམ་བྱུང་མེད་པས་རྟ་ཐོག་ཏུ་དལ་བུར་མདུན་དུ་སྐྱོད་སྐབས་ཁོང་ཡང་ཡང་གཉིད་ཅོག་བརྒྱབ།
སྤྱན་ཤེད་ཞན་པའི་ཏཱ་ལའི་བླ་མ་སླར་ཡང་ལམ་ནོར་མི་ཡོང་བའི་ཆེད་དུ་མགྲོན་གཉེར་ཆེ་མོ་ཕ་ལྷ་
ངོ་མས་ཏཱ་ལའི་བླ་མའི་ཆིབས་རྟའི་སྲབ་མདའ་ནས་བཟུང་སྟེ་འཁྲིད་བཞིན་ཡོད་ཅིང༌། ཉེ་འཁྲིས་ཀྱི་
རི་མཐོན་པོ་དེ་ཚོས་ཏཱ་ལའི་བླ་མའི་ཆིབས་རགས་ཚོའི་ཐོག་ཏུ་གྲིབ་ནག་གི་ཡོལ་བ་གཡོགས་ཏེ་ཧ་
ལམ་ལྷ་ཆོས་སྐྱོང་སྲུང་མས་བྲོས་བྱོལ་དུ་འགྲོ་བཞིན་ཡོད་པའི་མི་ཚོགས་ལ་གྲོགས་འཕྲིན་ལས་ཀྱི་
ཕྱག་ཟུང་རིང་བར་བརྐྱངས་ཏེ་སྡོང་གྲོགས་མཛད་བཞིན་ཡོད་པ་དང་གཉིས་སུ་མ་མཆིས།
དེ་འདྲའི་དུས་ཚོད་ལ་ཏཱ་ལའི་བླ་མའི་ཡོངས་འཛིན་རྣམ་གཉིས་དང༌། བཀའ་བློན་ཚོ། བསྟན་
པ་བཟོད་པ་བཅས་ཀྱི་གྲུ་གཟིངས་སྐྱིད་ཆུའི་ལྷོ་ངོགས་སུ་འབྱོར་བ་དང༌། དེར་ཀུན་བདེ་གླིང་གཞིས་
ཀའི་གཉེར་པས་ཁོང་ཚོར་ཆིབས་རྟ་གྲ་སྒྲིག་བྱས་ཏེ་བསྒུགས་བསྡད་ཡོད། གྲུ་ལས་བབ་མ་ཐག་
ཁོང་ཚོས་ཕན་ཚུན་རྣམ་ཀུན་གྱི་གུས་སྲོལ་ཡང་བྱེད་ཁོམ་མ་བྱུང་བར་ལག་ཏུ་རྟ་གང་ཐོགས་
བཅིབས་ཏེ་ཏཱ་ལའི་བླ་མའི་ཆིབས་རགས་ཀྱི་རྗེས་ཟིན་པར་བྲེལ་འཚུབ་ཀྱིས་མདུན་དུ་བརྒྱུགས།
ཁོང་ཚོ་བྱེ་ལར་མ་སླེབས་གོང་ཙམ(དང་སྣེའུ་རྫོང་གྲོལ་ཙམ)ལ་ངལ་གསོ་ཏོག་ཙམ་བརྒྱབ
སྟེ་བསྡད་པ་དང༌། དེ་དུས་བསྟན་པ་བཟོད་པས་ཏཱ་ལའི་བླ་མའི་ཆིབས་རགས་ཁོངས་སུ་སྔོན་ལ་
ཕེབས་པའི་ཀུན་བདེ་གླིང་ཛ་སག་ཁོ་ཚོའི་རྩར་ལྟག་ལོག་བརྒྱབ་ནས་ཕེབས་བཞིན་ཡོད་པ་མཐོང༌།
ཀུན་བདེ་གླིང་ཛ་སག་ཆེད་མངགས་བསྟན་པ་བཟོད་པ་ཐུག་པར་སླེབས་ཡོད་པ་དང༌། ཁོང་གིས་
བསྟན་པ་བཟོད་པར་ལས་འགན་གལ་ཆེན་པོ་ཞིག་སྤྲོད་རྒྱུ་ཡོད། ཀུན་བདེ་གླིང་ཛ་སག་གིས་བསྟན་
པ་བཟོད་པར་ཡི་གེ་ཞིག་སྤྲད་དེ། དེ་ནི་ཏཱ་ལའི་བླ་མས་ནོར་བུ་གླིང་ཁ་ནས་ཆིབས་བསྒྱུར་མ་གནང་
གོང་བྲིས་པའི་བཀའ་ཡིག་ཡིན་པས་བསྟན་པ་བཟོད་པས་དོ་ནུབ་ལྷ་སར་ཕྱིར་ལོག་བྱས་ཏེ་སང་
ཉིན་ཞོགས་པ་བཀའ་ཡིག་འདི(གཞན་གྱིས་མ་ཤེས་པ་བྱས་ཏེ)ངེས་པར་དུ་ནོར་བུ་གླིང་ཁའི་ནང་
བཞུགས་པའི་མཁན་ཆུང་རྟ་ར་བར་འབུལ་དགོས་ཞེས་གསུངས། བསྟན་པ་བཟོད་པས་བཀའ་ཡིག་
དེ་ཨམ་ཕྲག་ནང་བཅུག་པ་དང་། གཡོག་པོ(རྒྱལ་པོ)ཁྲིད་དེ་ཕྱིར་ལྷ་སར་ལྟག་ལོག་བརྒྱབ།

༡༥ མུ་མེད་ཀྱི་གངས་ལྗོངས། མཐའ་ཡས་པའི་མཐོ་སྒང་།

༄༅། །སྐྱིད་ཆུའི་ལྷོ་ཕྱོགས་ཀྱི་རི་རྒྱུད་དེ་བརྒལ་རྗེས་ཏཱ་ལའི་བླ་མ་དང་ཆིབས་ཞབས་ཚོ་ལྷིང་
འཇགས་ཀྱི་མི་མེད་ལུང་སྟོང་ཞིག་ཏུ་སླེབས་པ་དང༌། ཚང་མའི་སེམས་ནང་རྒྱ་དམག་གི་རྗེས་
འདེད་ཉེན་ཁ་ལས་ཐར་སོང་སྙམ་པའི་ཚོར་སྣང་བྱུང་སྟེ་སེམས་ལྷོད་ཤིག་ཤིག་ཆགས། ཁོང་ཚོས་
མཚན་དགུང་གི་མུན་ནག་ཁྲོད་རྒྱང་རིང་སར་ནག་ཧྲོག་གེར་འགྱིང་བའི་རི་ཚོགས་ལ་ལྟ་བཞིན་
སེམས་ནང་གང་དུ་ངལ་གསོ་དང་ཚ་ཕོག་རྒྱག་ས་ཞིག་རག་རྒྱུ་ཡིན་ནམ་སྙམ།
ཕྱི་ཟླ་གསུམ་པའི་མཐོ་སྒང་གི་མཚན་དགུང་ལ་གནམ་གཤིས་ཧ་ཅང་གྲང་མོ་ཡིན་པ་
དང༌། ཁོང་ཚོ་ནོར་གླིང་ཕོ་བྲང་ནས་ཧ་ཅང་བྲེལ་འཚུབ་ཀྱིས་ཐོན་པར་བརྟེན་ཏཱ་ལའི་བླ་མར་གསོལ་
ཚིགས་བཞེས་པའི་དུས་ཚོད་ཀྱང་བྱུང་མེད། མགྲོན་གཉེར་ཆེ་མོ་ཕ་ལྷས་ཀུན་དགའ་བསམ་གཏན་
དང་ཁོང་གི་དམག་རོགས་ཚོ་ཉེ་འཁོར་དུ་ཏཱ་ལའི་བླ་མར་སྐུ་ངལ་གསོ་ས་ཞིག་ཡོད་མེད་ལྟ་བར་
བཏང་བ་དང༌། ཁོ་ཚོ་མདུན་ཕྱོགས་སུ་ཆུ་ཚོད་གཉིས་ཙམ་བསྐྱོད་མཐར(ཚེ་སྨོན་གླིང་བླ་བྲང་གི་
ཁོངས) རྣམ་རྒྱལ་སྒང་ཞེས་པའི་གཞིས་ཀ་ཞིག་ཏུ་འབྱོར། དེར་ཁོ་ཚོས་གཞིས་ཀའི་བདག་པོར་
ཏཱ་ལའི་བླ་མ་མགྱོགས་མྱུར་ཆིབས་བསྒྱུར་གནང་རྒྱུ་ཡིན་པས་ཁོང་ལ་ངལ་གསོ་སའི་ཁང་པ་ཞིག་
གྲ་སྒྲིག་བྱེད་དགོས་ཞེས་བཤད་པས། གཞིས་ཀའི་བདག་པོ་དགའ་ཐག་ཆོད་དེ་ཁོ་ཚོ་ནང་མི་ཚང་
མས་བྲེལ་བྲེལ་འཚུབ་འཚུབ་ངང་གཞིས་ཀའི་ཕྱི་ནང་ཚང་མར་གཙང་སྦྲ་བྱས་པ་དང༌། ཐབ་ལ་མེ་
ཁ་གསོས།
མཚམས་དེར་ཏཱ་ལའི་བླ་མར་སྐུ་ངལ་གསོ་བའི་གོ་སྐབས་མ་བྱུང་བར་ཆུ་ཚོད་བཅུ་ལྷག་
འགྲོ་གི་ཡོད་ཐོག་ད་དུང་གནམ་གཤིས་ཀྱང་ཧ་ཅང་གྲང་མོ་ཡོད་རུང་ཁོང་གིས་དེ་ཚོར་ཅིའང་མ་
དགོངས་པར་ཐོ་རེངས་འཆར་ཉེར་ཐུག་པའི་ནག་ཁུང་ཁྲོད་ཆིབས་རྟའི་ཐོག་ཏུ་གང་ཐུབ་རིག་པ་
གྲུང་གྲུང་གནང་བཞིན་འགྲུལ་བཞུད་གནང༌། མཚན་དགུང་ཆུ་ཚོད་གསུམ་པའི་ཐོག་ཏུ་ཏཱ་ལའི་བླ་
མས་རྒྱང་རིང་ས་ནས་གློག་བཞུའི་འོད་སྣང་གསལ་ལ་མི་གསལ་ཞིག་གཟིགས་པ་དང༌། ཁྱིའི་ཟུག་
སྐད་ཐོས་པས་ཁོང་ཚོས་གློག་འོད་དམིགས་སར་བཟུང་སྟེ་མདུན་དུ་བསྐྱོད་མཐར་་གཞིས་ཀ་ཞིག་
ཏུ་འབྱོར། ཀུན་དགའ་བསམ་གཏན་དང་ཁོང་གི་དམག་རོགས་ཚོས་ཁྱི་སྐད་ཐོས་མ་ཐག་གཞིས་
ཀའི་སྒོ་ཆེན་ཕྱེ་ནས་ཏཱ་ལའི་བླ་མས་གཙོས་པའི་སྐུ་འཁོར་ཚོར་ཕེབས་བསུ་ཞུས།
རྣམ་རྒྱལ་སྒང་གཞིས་ཀའི་བདག་པོས་ནང་མི་ཚང་མའི་འགོ་ཁྲིད་དེ་ཏཱ་ལའི་བླ་མར་དཀར་
གཙང་གི་མཇལ་དར་ཕུལ་ཏེ་ཕེབས་བསུ་ཞུས་རྗེས་ཁོང་གད་བདར་གཙང་མ་བྱས་པའི་མཎྱེམཆོད་
ཁང་ནང་གདན་འདྲེན་ཞུས། མཆོད་ཁང་ནང་སླེབས་མ་ཐག་ཏཱ་ལའི་བླ་མ་སྐུ་ཐང་ཆད་ཡོད་པས་
མལ་ཁྲིའི་ཐོག་བཞུགས་པ་དང༌། མགྲོན་གཉེར་ཆེ་མོས་ཏཱ་ལའི་བླ་མར་ཏོག་ཙམ་སྐུ་གཟིམ་གནང་
ན་ཞེས་ཞུས་ཀྱང༌། གློ་བུར་དུ་ཁོང་གིས་ནོར་གླིང་ནས་འཐོན་སྐབས་ཏཱ་ལའི་བླ་མའི་གཟིམ་ཆས་
མཉམ་དུ་འཁྱེར་རྒྱུ་བརྗེད་པ་དྲན་སོས། དེར་བརྟེན། ཁོང་གིས་ཞབས་ཕྱི་ཞིག་སྐུ་སྲུང་མདའ་དཔོན་
གྱི་ཆིབས་སྒའི་སྒང་ལ་ཀམ་པ་ལི་ཞིག་ཡོད་པ་དེ་ལེན་པར་བཏང་བ་དང་། དེ་རྡེབ་རྡེབ་ལན་འགའ་
བཏང་རྗེས་དེར་སྐུ་བསང་ཕུལ་ཏེ་ཏཱ་ལའི་བླ་མའི་སྐུ་སྨད་ལ་བསྒྲོན། རྣམ་རྒྱལ་སྒང་དང་ལྷ་སའི་
དབར་རྒྱང་ཐག་ཀི་ལོ་མི་ཊར་བཅུ་ཕྲག་ཁ་ཤས་ལས་མེད་པས་དེར་ཁོང་ཚོས་དུས་ཡུན་ཆུ་ཚོད་
གཅིག་ལྷག་ངལ་གསོ་རྒྱག་མི་ནུས་པར་ཤར་རིའི་དབུ་རྩེ་ནས་རྟ་བདུན་དབང་པོའི་འོད་ཟེར་དར་
སྐུད་ལྟར་འཕྲོ་འགོ་ཚུགས་པའི་སྐབས་སུ་ཁོང་ཚོས་རྣམ་རྒྱལ་སྒང་གཞིས་ཀ་བཞག་སྟེ་སླར་ཡང་
ལམ་དུ་བཞུད།
ཏཱ་ལའི་བླ་མའི་ཆིབས་རགས་ཚོ་ཞོགས་པའི་ཆུ་ཚོད་བརྒྱད་པར་བྱེ་ལའི་གཤམ་དུ་འབྱོར་བ་
དང༌། དེ་དུས་ཉི་མ་ཤར་མ་ཐག་ཡིན་པས་གནམ་གཤིས་སྔར་བཞིན་གྲང་མོ་རེད། ཏཱ་ལའི་བླ་མའི་
ཡོངས་འཛིན་རྣམ་གཉིས་དང་བཀའ་བློན་ཚོས་མཚན་གང་འགྲུལ་བཞུད་གང་མགྱོགས་བྱས་ཏེ་
ཏཱ་ལའི་བླ་མའི་ཆིབས་རགས་ཀྱི་རྗེས་ཟིན་པ་སླེབས་ཡོད་པས་ས་དེར་ཏཱ་ལའི་བླ་མ་ལྟེ་བར་བྱས་
པའི་མི་ཚོགས་དེ་ཁྱོན་བསྡོམས་མི་གྲངས་བཅུ་ཕྲག་ཁ་ཤས་སུ་འཕར་སྣོན་བྱུང་ཡོད། བྱེ་ལ་མ་
འཛེགས་གོང་རི་གཤམ་དུ་ངལ་གསོ་ཏོག་ཙམ་རྒྱག་བཞིན་པའི་སྐབས་སུ་སྟག་བྲག་ཛ་སག་བསྟན་
པ་མཐར་ཕྱིན་གྱིས་ཏཱ་ལའི་བླ་མའི་ཆེད་དུ་བཞུགས་གདན་རང་འགྲིགས་ཡོད་པའི་ཆིབས་དྲེལ་
གཅིག་དང༌། རྩམ་པ། ཤ་སྐམ་པོ་ཁུག་མ་ཁ་ཤས་བཅས་ཕུལ། དེ་དུས་ཚང་མས་ཞོགས་ཟས་ཟ་
རྒྱུ་ཡིན་སྟབས་ཞབས་ཕྱི་དང་སྲུང་དམག་ཚང་མས་བྲེལ་འཚུབ་ཀྱིས་མེ་ཤིང་བཙལ་ཏེ་གསོལ་ཇ་
བསྐོལ་བ་དང༌། ཞོགས་ཟས་གྲ་སྒྲིག་བྱས། རི་ཉག་དེར་བྱེ་ལ་ཞེས་མིང་བཏགས་ཡོད་པ་འོས་ཤིང་
འཚམ་པར་སྣང་སྟེ། རི་ཆུང་དེའི་གཡས་གཡོན་གང་སར་བྱེ་མས་ཁེངས་ཡོད་པས་མ་ཚད། གནམ་
གཤིས་གྲང་ངར་ཆེ་བའི་ཐོག་ལ་གྲང་རླུང་ཤུགས་ཆེན་བརྒྱབ་སྟེ་ཕོར་པའི་ནང་གི་རྩམ་པ་ཕྱེད་ཀ་
ཙམ་ལྷགས་པས་ཁྱེར་བ་དང༌། བླུགས་མ་ཐག་པའི་ཇ་ཚ་པོ་ཡུད་ཙམ་ལ་གྲང་མོར་གྱུར་པར་མ
ཟད། ད་དུང་རླུང་པོས་བདས་པའི་བྱེ་མ་ཕོར་པའི་ནང་འཛུལ་ཡང་ཁོང་ཚོས་བྱེ་མ་འདྲེས་མའི་ཇ་དེ་
བྲེལ་འཚུབ་ངང་ཁྱུར་མིད་བཏང་སྟེ་ལུས་ལ་དྲོད་ཕྲན་བུ་ཁུག་ཐབས་མི་བྱ་ཐབས་མེད་རེད། དེ་རྗེས་
ཁོང་ཚོས་ཐབ་ཆས་ཚང་མ་བསྡུ་གསོག་བརྒྱབ་པ་དང༌། རྟར་བཞོན་ཏེ་བྱེ་ལ་འཛེགས་རྒྱུའི་གྲ་སྒྲིག་
བྱས། མཚམས་དེར་ཞོགས་པའི་ཉི་གཞོན་ཤར་རིའི་རྩེར་འཕགས་ཟིན་པས་བྱེ་མས་ཁེངས་པའི་ས་
གཞིའི་ངོས་གང་ས་ནས་འོད་ཆེམ་ཆེམ་འཕྲོ་བཞིན་ཡོད།
བྱེ་ལའི་རབ་རིབ་ཀྱི་ཞོགས་པའི་ཉི་ཟེར་འོག་ནས་གློ་བུར་དུ་རྒད་པོ་ཞིག་གིས་ཆིབས་སྒ་རང་
འགྲིགས་ཡོད་པའི་རྟ་གྲོ་དཀར་ཞིག་ཁྲིད་དེ་ཁོང་ཚོའི་མདུན་དུ་ཐོན། རྒད་པོ་དེས་ཏཱ་ལའི་བླ་མའི་
སྐུ་མདུན་དུ་བཅར་ནས་ཁོང་ལ་དཀར་གཙང་མཇལ་དར་ཞིག་ཕུལ་ཏེ་ཁོ་རང་གི་མིང་ལ་བཀྲ་ཤིས་
ནོར་བུ་ཟེར་གྱི་ཡོད་པ་དང༌། ཁོ་རང་གི་ཁྱིམ་ཚང་ཉེ་འཁྲིས་ཀྱི་ཤེལ་གྲོང་དུ་ཡོད་ལུགས་སྙན་
སེང་ཞུས། ཏཱ་ལའི་བླ་མ་སྐུ་ཕྲེང་བཅུ་གསུམ་པའི་སྐུ་དུས་སུ་བཀྲ་ཤིས་ནོར་བུས་ནོར་གླིང་ཆིབས་
རའི་ནང་རྟ་རྫི་ལོ་མང་གནང་མྱོང་ཡོད་པ་དང༌། ཁོང་གིས་ཏཱ་ལའི་བླ་མ་བྱེ་ལའི་རྒྱུད་དུ་ཆིབས་
བསྒྱུར་གནང་གི་ཡོད་པའི་གནས་ཚུལ་ཐོས་མ་ཐག་ཁོ་རང་གིས་རྒྱུན་དུ་གཅེས་གསོ་བྱས་པའི་རྟ་
གྲོ་དཀར་དེ་ཏཱ་ལའི་བླ་མར་འབུལ་བར་སླེབས་ཡོད། དེ་རྗེས་ཁོང་གིས་གུས་ཞབས་ཆེན་པོས་རྟ་
གྲོ་དཀར་དེ་སྲབ་མདའ་ནས་བཟུང་སྟེ་ལག་གཉིས་ཀྱིས་ཏཱ་ལའི་བླ་མར་ཕུལ་བ་དང་། ཏཱ་ལའི་བླ་
མས་ཐུགས་དགྱེས་ཚོར་ཆེན་པོས་རྟ་དེ་དགྱེས་བཞེས་གནང་བས། ཆིབས་ཞབས་ཚོའི་སེམས་
ནང་དེ་ནི་མ་བསྒྲིགས་ལྷུན་གྲུབ་ཀྱི་བཀྲ་ཤིས་པའི་རྟགས་རྟེན་འབྲེལ་གང་ལེགས་སུ་མཐོང་སྟེ་
དགའ་སྤྲོས་བརྟས།
ཆིབས་ཞབས་ཚོས་རྟར་བཞོན་ཏེ་བྱེ་ལ་རྒལ་རྩིས་བྱེད་སྐབས་རྒད་པོ་བཀྲ་ཤིས་ནོར་བུས་
མགྲོན་གཉེར་ཆེ་མོ་ཕ་ལྷར་བྱེ་ལའི་ཕེབས་ལམ་བདེ་པོ་ཡོད་ཀྱང་། ལོ་ལྟར་ལྷ་སའི་ཚོགས་མཆོད་
གྲོལ་མཚམས་བསམ་ཡས་སུ་གླུད་འགོང་གཏོང་བར་འགྲོ་མཁན་མང་པོ་ཡོད་པས་ཏཱ་ལའི་བླ་མའི་
ཆིབས་རགས་བྱེ་ལའི་ཤར་ངོས་ལུམ་པ་ལ་བརྒྱད་དེ་ཕེབས་ན་ཕེབས་ལམ་ཅུང་ཟད་རྩུབ་པ་ཡོད་
ཀྱང༌། ཕེབས་ལམ་དུ་འགྲུལ་པ་ཉུང་བ་ཡོད་ཅེས་ཞུས།
རྒད་པོ་བཀྲ་ཤིས་ནོར་བུ་དང་ཞལ་གྱེས་ཏེ་ཁོང་ཚོས་རི་དེ་འཛེགས་འགོ་བཙུགས། རི་ངོས་
གཟར་པོ་ཡོད་པ་དང༌། ལམ་ཆུང་དེ་རི་ལྡེབས་ཀྱི་གྲིབ་ནག་ནང་ཐིམ་ཏེ་རི་ལྡེབས་དེར་ལམ་ཆུང་
མེད་པ་ལྟ་བུར་སྣང༌། རི་དེ་འཛེགས་སྐབས“སྤོ་བོ་རྒྱགས་པའི”རྟར་སྒ་དམ་པོ་བརྒྱབ་མེད་སྟབས་
སྒ་རྟའི་སྒལ་པ་ནས་འདྲེད་བརྡར་ཤོར་ཏེ“སྤོ་བོ་རྒྱགས་པ”རྟ་ལས་ལྷུང་གྲབས་བྱས་པ་དང༌། ཁོང་
གིས་རྟའི་མཇིང་པར་ཤི་འཐམ་རོ་འཐམ་བྱས་པ་མངའ་རིས་རིན་པོ་ཆེས་མཐོང་བས་ཁོང་གད་མོ་
རྒྱུན་མི་ཆད་པར་ཤོར།
མགྲོན་གཉེར་ཆེ་མོ་ཕ་ལྷས་རྟ་བཞོན་ཏེ་ཏཱ་ལའི་བླ་མའི་ཆིབས་རྟའི་སྔོན་དུ་འགྲོ་གི་ཡོད་པ་
དང་། ཁོང་གིས་ལག་གཅིག་གིས་ཏཱ་ལའི་བླ་མའི་ཆིབས་རྟའི་སྲབ་མདའ་བཟུང་ནས་ལམ་སྣེ་འཁྲིད་
བཞིན་ཡོད། བར་གྱི་གཡང་ས་གཟར་ཤོས་ལམ་དུམ་ཁ་ཤས་སུ་ཁོང་ཚོས་བདེ་འཇགས་ཀྱི་ཆེད་
དུ་རྟ་ལས་བབ་སྟེ་རྐང་ཐང་དུ་བསྐྱོད་ཅིང༌། མཐོ་ཚད་རྒྱ་མཚོའི་ངོས་ལས་ཁྲུ་ཆིག་ཁྲི་དྲུག་སྟོང་ཙམ་
ཡོད་པའི་ལ་རྩེར་སླེབས་སྐབས་མགྲོན་གཉེར་ཆེ་མོ་ཕ་ལྷས་ཞལ་ཕྱིར་བསྐོར་ཏེ་ཏཱ་ལའི་བླ་མར་ལ་
རྩེ་འདི་ནས་མ་གཏོགས་རྗེས་ལ་ལྷ་སའི་ལུང་གཤོང་ཐད་ཀར་གཟིགས་ཀྱི་མ་རེད་ཅེས་གསུངས།
ཏཱ་ལའི་བླ་མས་ཆིབས་རྟ་ལས་བབ་པ་དང༌། ཐག་རིང་གི་གནའ་བོའི་གྲོང་ཁྱེར་དེར་རྒྱང་ལྟ་
གནང་བཞིན་དུས་ཡུན་གང་ཙམ་བཞུགས། རྒྱང་ཐག་རིང་པོ་ཆོད་པའི་ལུམ་པ་ལའི་རྩེ་ནས་ལྷ་སའི་
ཕྱོགས་སུ་ལྟ་སྐབས་སྐྱིད་ཆུ་དལ་བུར་རྒྱུག་བཞིན་ཡོད་པ་དང༌། ཕོ་བྲང་པོ་ཏ་ལ་དང་དགོན་སྡེ་ཁག་
གི་རྒྱ་ཕིབས་ལས་ཉི་འོད་ལྡོག་འཕྲོ་བྱེད་བཞིན་ཡོད་པས་ཐམས་ཅད་ལྷིང་འཇགས་དང་རྒྱུན་གཏན་
ལྟ་བུར་སྣང་བ་ལས་དོན་དངོས་ཐོག་རྒྱ་དམག་གིས་ཕྱོགས་བཞི་ནས་ནོར་བུ་གླིང་ཁར་མེ་སྒྱོགས་
སྡིག་བཞིན་ཡོད་པ་དང༌། ལྷ་སའི་མཁའ་དབྱིངས་སུ་དམག་འཁྲུག་གི་སྤྲིན་ནག་འཁྲིགས་བཞིན་
ཡོད་པ་མཐོང་མི་ཐུབ། དེ་རྗེས་ཏཱ་ལའི་བླ་མས་ཕྱག་ཟུང་བྲང་ཁར་ཐལ་མོ་སྦྱར་བ་དང་། གནས་
མཆོག་ལྷ་སར་ཞལ་གཟིགས་བཞིན་ཐུགས་སྨོན་ཞིག་གནང་རྗེས་རིའི་ཕྱོགས་གཞན་པ་དེ་ནས་རི་
གཤམ་དུ་འབབ་འགོ་བཙུགས། རི་དེའི་ཕར་ཕྱོགས་ནི་ཡར་ཀླུང་གཙང་པོ་ཁུལ་གྱི་ལུང་གཤོངས་
ཡིན་པས་ལ་རྩེ་ནས་ལྷོ་ནུབ་ཕྱོགས་སུ་ལྟ་སྐབས་རྒྱུག་ཆུ་སྔོན་པོ་གཡུ་འདྲ་བ་ཞིག་ལུང་གཞོང་དེའི་
དབུས་སུ་སྦྲུལ་གྱི་དབྱིབས་ལྟར་རྒྱུག་བཞིན་ཡོད་པ་མཐོང་ཐུབ།
ལ་གཤམ་ཁུལ་དུ་མི་སྡོད་མཁན་སུའང་མེད་ཅིང༌། དེ་ནས་ཀི་ལོ་མི་ཊར་བཅུ་ཙམ་གྱི་སར་
བན་རྩེ་གྲུ་ཁ་ཟེར་བ་ཞིག་ཡོད་པ་དེ་ཁུལ་དེའི་ཡར་ཀླུང་གཙང་པོ་སྒྲོལ་སའི་གྲུ་ཁ་ཉག་གཅིག་དེ་
རེད། ཡར་ཀླུང་གཙང་པོའི་ཕར་ཕྱོགས་སུ་སྐྱིད་གཤོངས་ཟེར་བའི་གྲོང་གསེབ་ཆུང་ཆུང་ཞིག་ཡོད།
རི་རྩེ་ནས་མར་འབབ་སྐབས་ཁོང་ཚོའི་འགྲོ་ལམ་ཏག་ཏག་ཉི་འོད་ཕོག་ཡུལ་དུ་ཁེལ་
ཡོད་ཀྱང་། བགྲོད་ལམ་གཡང་གཟར་བ་དང་བྱེ་མ་མང་བར་བརྟེན་རྐང་པ་ཡང་ཡང་འདྲེད་བརྡར་
ཤོར་བ་དང་སྐབས་རེ་ཁོ་ཚོས་གོམ་པ་སྤོ་མི་དགོས་པར་མི་ཊར་གཅིག་གཉིས་བྱེ་མའི་ནང་འདྲེད་
བརྡར་ཤོར་ནས་འགྲོ་བ་དང༌། སྐབས་རེ་ཁོ་ཚོ་རིལ་ཏེ་ཡར་ལངས་མི་ཐུབ་པར་མཉམ་དུ་ཁྱེར་བའི་
དངོས་པོ་གང་སར་ཟག་འགྲོ་བ་སོགས་བྱུང༌། ཁོང་ཚོ་མང་པོས་ཕན་ཚུན་ལག་གདང་སྦྲེལ་ཏེ་ཐུར་
དུ་བསྐྱོད་ཀྱང༌། སྐབས་རེ་ཚང་མ་སྡེབས་གཅིག་ལ་རིལ་ཏེ་དགོད་བྲོ་པོའང་བྱུང༌། ལ་དེ་ཧ་ཅང་
མཐོན་པོ་མིན་ཡང་ཏཱ་ལའི་བླ་མས་དབུས་པའི་ཆིབས་རགས་ཀྱིས་ལ་དེ་རྒྱག་པར་དུས་ཡུན་ཆུ་
ཚོད་གསུམ་ལྷག་འགོར་བ་རེད།
ཁོ་ཚོས་ལ་གཤམ་གྱི་གནས་ཚུལ་ཤེས་ཀྱི་མེད་པ་དང༌། དེར་རྒྱ་དམག་གིས་ཁོ་ཚོར་སྒུག་ར་
རྒྱག་བཞིན་མེད་དམ་སྙམ་ནས་སེམས་ཁྲལ་བྱེད་སྐབས་གློ་བུར་དུ་ཐལ་རླུང་ཆེན་པོ་ཞིག་འཚུབས་ཏེ་
ཁོ་ཚོས་ཕན་ཚུན་མཐོང་མི་ཐུབ་པ་ལྟ་བུ་བྱུང་བས། ཁོ་ཚོའི་སེམས་ནང་གལ་ཏེ་དེ་ཁུལ་དུ་རྒྱ་དམག་
ཡོད་པའི་དབང་དུ་བཏང་ཡང་ཁོ་ཚོར་ཡང་དེ་དེ་བཞིན་ཡོང་རྒྱུ་རེད་སྙམ་ནས་ཅུང་བློ་བདེ་པོ་བྱུང་།
ཀུན་དགའ་བསམ་གཏན་གྱིས་ཁོ་རང་གི་དམག་མི་ཚོ་ཁྲིད་དེ་བགྲོད་ལམ་བདེ་འཇགས་ཡིན་
མིན་བརྟག་དཔྱད་བྱེད་པར་སྔོན་དུ་སོང་བ་དང༌། རྒྱུན་ལྡན་ལས་འདས་པའི་གནས་ཚུལ་གང་ཡང་
མེད་པ་ཤེས་རྟོགས་བྱུང་རྗེས་ཆིབས་རགས་བྱིངས་རྣམས་གྲུ་ཁའི་ཕྱོགས་སུ་བསྐྱོད། དེར་ཁོང་
ཚོ་མི་གྲངས་ངེས་ཅན་དུ་བགོས་ཏེ་ཀོ་གྲུའི་ནང་རིམ་པས་ཡར་ཀླུང་གཙང་པོའི་ཕ་རོལ་དུ་སོང་
བ་དང༌། དེ་ཉིན་རླུང་བུ་ཀོ་གྲུའི་ལྡོག་ཕྱོགས་སུ་ལྡང་བཞིན་ཡོད་པས་གྲུ་པས་འབད་བརྩོན་ཆེན་པོ་
བྱས་ཏེ་གཞི་ནས་ཏཱ་ལའི་བླ་མ་བདེ་འཇགས་ངང་ཡར་ཀླུང་གཙང་པོའི་ཕར་ངོགས་སུ་གདན་འདྲེན་
ཞུ་ཐུབ་པ་བྱུང༌།
ཁོ་ཚོ་ཡར་ཀླུང་གཙང་པོའི་ཕ་རོལ་དུ་སླེབས་དུས་ཉི་མ་བཞུད་ཉེར་ཡོད་པ་དང༌། མཁའ་
དབྱིངས་ཀྱི་དགོང་དྲོའི་མཚམས་སྤྲིན་ཧ་ཅང་ལྟ་ན་སྡུག་པར་སྣང༌། ཡར་ཀླུང་གཙང་པོའི་ཆུ་ཁར་
སྐྱིད་གཤོངས་གྲོང་གི་མི་མང་གིས་ཏཱ་ལའི་བླ་མར་ཕེབས་བསུའི་བསང་བཏང་ཡོད་པས་བསང་གི་
དུ་བ་དགོང་དྲོའི་མཚམས་སྤྲིན་དང་འདྲེས་ཏེ་མཁའ་དབྱིངས་སུ་འཇའ་ཚོན་ཤར་བ་ལྟ་བུར་སྣང་
བ་དང༌། གྲོང་མི་ཚོས་གཙང་པོའི་གཞུང་ལ་ལག་ཏུ་དཀར་གཙང་མཇལ་དར་འཛིན་བཞིན་ཡོད་པ་
དང༌། ཁོ་ཚོ་མང་པོས་མིག་ནས་མཆི་མའང་གཏོང་བཞིན་སེམས་སྐྱོ་བའི་རྣམ་འགྱུར་སྟོན་བཞིན་
ཡོད། ཁོ་ཚོའི་ཁྲོད་དུ་ཆུ་བཞི་སྒང་དྲུག་བསྟན་སྲུང་དང་བླངས་དམག་གི་ཁམས་པའང་མང་པོ་ཡོད་
ཅིང༌། ཁ་ཤས་གསར་ཞུགས་དམག་གསར་ཡིན་པའི་རྟགས་སུ་དཔུང་རྟགས་དཀར་པོའམ། ཡང་
ན་སེར་པོ་བཏགས་ཡོད།
ཏཱ་ལའི་བླ་མས་སྐྱིད་གཤོངས་གྲོང་ནང་འཁྱུག་ཙམ་རིང་སྐུ་ངལ་བསོས་ཏེ་བཞུགས་པ་དང༌།
དེའི་རིང་ས་གནས་ཡུལ་མི་ཚོས་རུ་བསྒྲིགས་ཏེ་ཏཱ་ལའི་བླ་མའི་མཇལ་ཁ་ཞུ་བར་བཅར། ཏཱ་ལའི་
བླ་མས་གཙོས་པའི་ཆིབས་ཞབས་ཚོས་མདང་ནུབ་མཚན་མོའི་ཆུ་ཚོད་བཅུ་པ་ནས་དེ་ཉིན་དགོང་
དྲོའི་ཆུ་ཚོད་དྲུག་པ་བར་ཁྱོན་བསྡོམས་ཆུ་ཚོད་བཅོ་བརྒྱད་ལྷག་རིང་བསྟུད་མར་འགྲུལ་བཞུད་
གནང་སྟེ་མི་རྟ་ཚང་མ་ཐང་ཆད་ཡོད་ཀྱང༌། ཁོང་ཚོ་ཚ་ཕོག་རྒྱག་སར་སླེབ་པར་ད་དུང་ལམ་ཐག་
ངེས་ཅན་ཞིག་ལྷག་ཡོད།
ཁོང་ཚོས་སྐྱིད་གཤོངས་གྲོང་རྒྱབ་ཏུ་བསྐྱུར་ཏེ་མདུན་དུ་སྐྱོད་སྐབས་གྲོང་མི་ཚོས་མིག་ནས་
མཆི་མ་གཏོང་བཞིན་རབ་རིབ་ཀྱི་སྲོད་མུན་ཁྲོད་ཁོང་ཚོའི་གཟུགས་བརྙན་མཐོང་ཡུལ་ནས་མི་
ཡལ་བར་རྒྱང་ལྟ་བྱས་ཏེ་ཕེབས་སྐྱེལ་ཞུས།
ཏཱ་ལའི་བླ་མ་དང་ཆིབས་ཞབས་ཚོ་ཞག་ས་དང་པོ་དེར་བདེ་བར་འབྱོར་ཙ་ན་ཁོང་ཚོས་དེ་དང་དེའི་
ཚེ་རང་གིས་དེང་རབས་ཀྱི་གཏམ་རྒྱུད་ངོ་མཚར་ཅན་ཞིག་ལ་དབུ་ཁྱུད་འབྲི་བཞིན་ཡོད་པ་བསམ་
པའི་ཡུལ་དུའང་འཁོར་མེད། ཏཱ་ལའི་བླ་མ་རྒྱལ་ས་ལྷ་ས་ནས་བྲོས་བྱོལ་དུ་ཕེབས་པའི་གནས་ཚུལ་
འཛམ་གླིང་ཕྱི་ལོགས་ལ་ཕྱི་ལོ་༡༩༥༩ ལོའི་ཟླ་༣ ཚེས་༢༡ ཉིན་ཤེས་རྟོགས་བྱུང་བ་དང༌།
དུས་དེ་ནས་བཟུང་མི་ཚང་མས་བོད་ལ་དོ་སྣང་བྱེད་འགོ་བཙུགས། འཛམ་གླིང་ཧྲིལ་པོས་རླུང་ནག་
ཁྲོད་ཚུད་པའི་སྐུ་ན་གཞོན་པའི་ཏཱ་ལའི་བླ་མ་འཚོལ་བཞིན་ཡོད་ཀྱང༌། ཁོང་གང་དུ་ཡོད་མེད་ཤེས་
མཁན་སུའང་མེད། ཉིན་གྲངས་བདུན་ལྷག་གི་རྗེས་ལ་ཁོང་གློ་བུར་དུ་སླར་ཡང་འཛམ་གླིང་མི་མང་
གི་མདུན་དུ་འཐོན་སྐབས་བོད་རྒྱ་ཕྱོགས་གཉིས་ཀས་ཁོང་བྲོས་བྱོལ་དུ་ཕེབས་སྟངས་སྐོར་ལ་
འགྲེལ་བཤད་འདྲ་མིན་སྣ་ཚོགས་བྱས་པ་དང༌། མཐའ་མ་ཁོང་བྲོས་བྱོལ་དུ་ཕེབས་པའི་བྱུང་བ་དེ་
གཏམ་རྒྱུད་ལྟ་བུར་གྱུར་པ་རེད།
བོད་པ་དང་རྒྱ་མིའི་བརྗོད་ལུགས་ལ་ཁྱད་པར་ཆེན་པོ་ཡོད་པར་ཧང་སང་དགོས་དོན་གང་
ཡང་མེད། བོད་པས་གང་ཤོད་ཀྱི་ཡོད་དམ་ཞེ་ན། རྒྱ་མི་དམར་པོས་ཏཱ་ལའི་བླ་མ་བཙན་ཁྲིད་བྱེད་
རྩིས་བྱས་ཀྱང༌། ལྷ་ཆོས་སྐྱོང་སྲུང་མས་སྡོང་གྲོགས་མཛད་པར་བརྟེན་སུས་ཀྱང་ཤེས་ཚོར་མ་
བྱུང་བར་ཏཱ་ལའི་བླ་མ་ནོར་བུ་གླིང་ཁ་ནས་བྲོས་ཐར་བ་དང༌། དེ་རྗེས་ཀྱི་བདུན་ཕྲག་གཉིས་རིང་
གནམ་འཐིབས་ནས་བསྡད་སྟབས་རྒྱ་མིས་གནམ་གྲུའི་ནང་ནས་ཏཱ་ལའི་བླ་མ་བྲོས་བྱོལ་དུ་ཕེབས་
པ་མཐོང་ཐུབ་མེད་ཅེས་ཤོད་ཀྱི་ཡོད།
རྒྱ་མིའི་ཁྲོད་དུ་ཏཱ་ལའི་བླ་མ་བྲོས་བྱོལ་དུ་ཕེབས་པའི་སྐོར་ལ་འགྲེལ་ལུགས་གཙོ་བོ་གཉིས་
ཡོད་ཅིང་། ཏཱ་ལའི་བླ་མས་དངོས་བདེན་མིན་པའི་གསལ་བཤད་ཇི་ཙམ་གནང་མིན་ལ་མ་ས་བལྟོས་
པར་རྒྱ་ནག་གཞུང་གིས་རྒྱ་ཁྱབ་ཏུ་དྲིལ་བསྒྲགས་བྱས་པའི་རྒྱ་མིའི་འགྲེལ་ལུགས་དང་པོ་དེ་བོད་
ཀྱི་མཐོ་རིམ་ལོག་སྤྱོད་པས་ཏཱ་ལའི་བླ་མ་བཙན་ཁྲིད་བྱས་པ་རེད་ཅེས་པའི་བརྗོད་ལུགས་དེ་རེད།
བརྗོད་ཚུལ་དེ་ལྟར་ན། ལྷ་སའི“གསར་བརྗེར་ངོ་རྒོལ་པས”ཕྱི་ཟླ་༣ ཚེས་༡༠ ཉིན་བོད་མེས་
རྒྱལ་ལས་ཁ་ཕྲལ་གཏོང་རྒྱུ་དམིགས་ཡུལ་དུ་བཟུང་སྟེ་སྔོན་ནས་འཆར་གཞི་དང་སྒྲིག་འཛུགས་
ཡོད་པའི་ངོ་རྒོལ་ཟིང་འཁྲུག་བསླངས་ཀྱང༌། རྒྱ་དམག་གིས་ཉིན་བཅུའི་རིང་བཟོད་བསྲན་བྱས་ཏེ་
བསྡད་པ་རེད། དེ་རྗེས་རྒྱ་དམག་གིས་གོང་རིམ་གྱི་བཀའ་ལྟར“མེས་རྒྱལ་ཁ་ཕྲལ”གཏོང་བའི་རེ་
སྟོང་འཆང་མཁན་ལོག་སྤྱོད་པར་རྒོལ་ལན་བསློགས། འོན་ཀྱང་། “བོད་ཀྱི་མཐོ་རིམ་ལོག་སྤྱོད་
པས”དམག་འཁྲུག་འགོ་མ་ཚུགས་གོང་ནས་ཏཱ་ལའི་བླ་མ་རྒྱ་གར་དུ་བཙན་ཁྲིད་བྱས་ཟིན་ཡོད། རྒྱ་
ནག་གཞུང་གི་འགྲེལ་ལུགས་གཉིས་པ་དེ(སྤྱིར་ལོ་མང་པོའི་རིང་ཁ་རྒྱུན་དུ་གྱུར་ཡོད་ཀྱང)རྒྱ་ནག་
གི་གཞུང་འབྲེལ་ཡིག་ཆའི་ནང་གཙོ་ཆེར་རྒྱ་ནག་རྒྱལ་ནང་གི་དྲིལ་བསྒྲགས་ཆེད་ཕྱི་ལོ་༡༩༩༠ གོ་
གྲངས་ནང་ཐོན་ཡོད། འགྲེལ་ལུགས་དེ་ལྟར་ན། མའོ་ཙེ་ཏུང་གིས་དགོངས་པ་ཆེ་བཞེས་ཀྱིས་ཏཱ་
ལའི་བླ་མར་འགྲོ་ལམ་ཞིག་སྤྲད་པ་རེད། གལ་ཏེ་དེ་འདྲ་མིན་ན་ཏཱ་ལའི་བླ་མ་ཐར་ཐུབ་ཐབས་མེད།
རྒྱ་ནག་གཞུང་གི་འགྲེལ་ལུགས་དེ་གཉིས་དུས་ད་ལྟའང་རྒྱ་ནག་གི་གཞུང་འབྲེལ་བརྒྱུད་ལམ་ཁག་
དང་མི་མང་གི་ཁ་རྒྱུན་དུ་འཇགས་བསྡད་ཡོད།
མའོ་ཙེ་ཏུང་གིས་ཕྱི་ཟླ་༣ ཚེས་༡༢ ཉིན་བོད་ཀྱི་ལས་དོན་ཨུ་ཡོན་ལྷན་ཁང་ལ་བཏང་
བའི་ཏར་འཕྲིན་ཞིག་ནང་“་གལ་ཏེ་ཁོ་ཚོས་འབྲོས་རྩིས་བྱས་ན་ང་ཚོས་ཁོ་ཚོ་འགོག་ཐབས་བྱེད་
རྒྱུ་མེད”ཅེས་བཀོད་ཡོད་པ་མའོ་ཙེ་ཏུང་གིས་ཏཱ་ལའི་བླ་མ་འབྲོས་བཏང་བ་རེད་ཅེས་པའི་དཔང་
རྟགས་ཡག་ཤོས་དེ་ཡིན་ཡང༌། ལུང་འདྲེན་དེ་ལོ་རྒྱུས་སྨྲ་བ་ཇིའི་ཡའུ་རྦོན་གྱིས་གཤམ་གསལ་
བོད་ལྗོངས་དམག་ཁུལ་ཁང་གི་དྲག་ཇུས་དམག་དཔོན་ལིའི་ཇོད་ཀྱི་ཕྱིར་དྲན་ལ་གཞིར་བཞག་
ཡོད་པར་སྣང༌།
ཕྱི་ལོ་༡༩༥༩ ལོའི་ཟླ་༣ ཚེས་༡༧ ཉིན་གྱི་མཚན་མོ་ཏཱ་ལའི་བླ་མ་ཁོ་ཚོ་སྐྱིད་ཆུའི་བྱང་
ངོགས་ཀྱི་གྲམ་ཐང་ནས་གཙང་པོའི་ཕ་རོལ་དུ་འགྲོ་རྩིས་བྱེད་སྐབས་ང་ཚོས་སྔ་ས་ནས་མེ་
སྒྱོགས་ཁོ་ཚོར་ཁ་གཏད་ཟིན་ཡོད་པས་ང་ཚོས་མེ་སྒྱོགས་རྒྱག་འགོ་བཙུགས་པ་ཡིན་ན་
ཁོ་ཚོ་གཅིག་ཀྱང་གཙང་པོའི་གྲམ་ཐང་ནས་གསོན་པོར་ཐར་ཐབས་མེད། འོན་ཀྱང༌། ཀྲུང་
དབྱང་གིས་ང་ཚོར་ཁོ་ཚོ་བཀག་འགོག་བྱེད་དགོས་པའི་བཀའ་ཕབ་མེད་པར་བརྟེན་ང་ཚོས་
ནགས་གསེབ་ཏུ་ཁུ་སིམ་མེར་ཡིབ་སྟེ་དཀར་གསལ་ཟླ་འོད་འོག་ནས་ཁོ་ཚོ་དངངས་སྐྲག་
ཆེན་པོས་ཀོ་གྲུའི་ནང་སྐྱིད་ཆུའི་ཕར་ངོགས་སུ་འགྲོ་བར་བལྟས་བསྡད་པ་ཡིན།
ལིའི་རྗོད་ཀྱི་ལུང་འདྲེན་དེར་ལོ་རྒྱུས་ཀྱི་རིན་ཐང་ཡོད་མེད་ལ་དོགས་པ་ཡོད་དེ། ཇིའི་ཡའུ་རྕོན་
གྱིས་དམག་དཔོན་ལིའི་ཇོད་ཀྱི་ཕྱིར་དྲན་དེའི་ཡོང་ཁུངས་ཁ་གསལ་བཀོད་མེད་པ་དང༌། “ལྷ་
སའི་དོན་རྐྱེན"འབྱུང་སྐབས་དམག་དཔོན་ལིའི་ཇོད་ལྷ་སར་མེད་པའང་གསལ་བཤད་བྱས་མེད།
དོན་དངོས་ཐོག་དམག་དཔོན་ལིའི་ཇོད་ཕྱི་ལོ་༡༩༥༧ ལོར་ཡོངས་གྲགས་སུ“ལས་ཁུངས་ཨང་
དགུ་པ”ཞེས་པའི་རྒྱ་ནག་གཞུང་གི་གསང་བའི་རྡུལ་ཕྲན་མཚོན་ཆ་བཟོ་སྐྲུན་གྱི་ལས་ཁུངས་ཀྱི་
འགན་འཛིན་དུ་བསྐོས་ཡོད་པ་དང༌། ཕྱི་ལོ་༡༩༥༨ ལོའི་ཟླ་བ་བརྒྱད་པ་ནས་བཟུང་ཁོང་མཚོ་
སྔོན་གྱི“རྡུལ་ཕྲན་གྲོང་ཁྱེར”ནང་རྒྱ་ནག་གི་རྡུལ་ཕྲན་མཚོན་ཆ་ཐོག་མའི་ཚོད་ལྟར་ལྟ་ཞིབ་བྱེད་
བཞིན་ཡོད། དེ་ལྟར་སོང་། དམག་དཔོན་ལིའི་ཇོད་ཀྱི་སྐད་ཆ་དེ་ཁོང་གིས་གནས་ཚུལ་དེ་ཚོའི་
སྐོར་གཞན་ནས་ཐོས་པ་བསྐྱར་ཟློས་བྱས་པ་ཙམ་ཡིན་ངེས་ལས་དེར་དེ་ལས་ལྷག་པའི་བདེན་ཆ་
མེད། མ་ཟད་ལུང་འདྲེན་བྱེ་བྲག་དེ་ལིའི་ཇོད་སྐོར་གྱི་ད་ཡོད་ཡིག་ཆ་གང་གི་ནང་དུའང་གསལ་
མེད་པ་དང༌། ཇིའི་ཡའུ་རྦོན་གྱིས་ལུང་འདྲེན་དེའི་ཁུངས་ཁ་གསལ་པོར་བཀོད་མེད་པ་དེ་རང་
གིས་ལུང་འདྲེན་དེ་ཡིད་ཆེས་འཕེར་བ་ཡིན་མིན་ལ་དོགས་པ་དེ་བས་ཆེ་རུ་བཏང་ཡོད།
ཇིའི་ཡའུ་ཧྲོན་གྱིས་རྒྱ་དམག་གིས་སེམས་ཐག་ཆོད་པོས་ཏཱ་ལའི་བླ་མ་དང་ཁོང་གི་ཆིབས་
ཞབས་ཚོ་འབྲོས་བཏང་བ་རེད་ཅེས་པའི་འདོད་ཚུལ་དེའི་རྒྱབ་རྟེན་དུ་གཤམ་གྱི་དུམ་ཚན་འདི་
བཀོད་ཡོད།
ཐན་ཀྭན་སན་གྱི་དམག་དཔུང་གིས་སྔ་ས་ནས་གྲ་སྒྲིག་འཐུས་ཚང་བྱས་ཡོད་པ་དང༌། ཁོ་
ཚོས་སྔ་ས་ནས་ལྷ་ས་གྲོང་ཁྱེར་གྱི་མཐའ་བསྐོར་ཡོད། ཁོང་གིས་ཉེན་སྲུང་རུ་ཤོག་གི་
དཔུང་སྣོན་དུ་ཀྲུའུ་ཤའུ་ཧྲན་l༧གྱིས་འགོ་ཁྲིད་པའི་བརྒྱ་ཤོག་གཅིག་དང་། དུས་མཚུངས་
སུ་ཁྲབ་ལྡན་བརྒྱ་ཤོག་གཅིག་ཀྱང་གྲ་སྒྲིག་བྱས་ཡོད། གལ་ཏེ་ཀྲུང་དབྱང་གིས་བྲོས་བྱོལ་དུ་
འགྲོ་མཁན་བཀའ་ཤག་གི་མི་སྣ་དེ་ཚོ་བཀག་འགོག་བྱེད་དགོས་པའི་བཀའ་བཏང་ཡོད་ན་
ཁོ་ཚོ་མི་གཅིག་ཀྱང་ལྷ་ས་ནས་ཁ་བྲལ་ཏེ་གོམ་པ་ཕྱེད་ཀའང་སྤོ་ཐུབ་ཐབས་མེད།
ཇིའི་ཡའུ་ཧྲོན་གྱི་སྐད་ཆ་འདིར་དོགས་གཞི་མང་པོ་ཡོད་དེ། ཐན་ཀྭན་སན་གྱིས་དཔུང་སྣོན་དེ་ཚོ་
གྲ་སྒྲིག་བྱས་ཡོད་པའི་དབང་དུ་བཏང་ཡང་། ཇིའི་ཡའུ་རྕོན་གྱིས་ཀྲུང་དབྱང་ཨུ་ཡོན་ལྷན་ཁང་གིས་
ཆེད་དུ་མངགས་ནས་དཔུང་སྣོན་དེ་ཚོ་བཀོལ་སྤྱོད་བྱེད་མི་ཆོག་པའི་བཀའ་བཏང་བ་རེད་ཅེས་པའི་
སྐད་ཆར་ཁུངས་སྐྱེལ་ར་སྤྲོད་གང་ཡང་བྱས་མེད། མ་ཟད་ཀྲུའུ་ཤའུ་ཧྲན་རང་ཉིད་ཀྱི་ཕྱིར་དྲན་རྩོམ་
ཡིག་ནང་ཁོང་གིས་གོང་རིམ་གྱི་བཀའ་ལྟར་སྐྱིད་ཆུའི་གྲུ་ཁར་མྱུལ་ཞིབ་དུ་སོང་བའི་སྐོར་བཀོད་
མེད་པ་མ་ཟད། ད་དུང་ཕྱི་ཟླ་༣ ཚེས་༡༧ ཉིན་གྱི་མཚན་མོའི་གནས་སྟངས་སྐོར་ཟུར་ཙམ་ཡང་
གླེངས་མེད།
ཇིའི་ཡའུ་ཆོན་གྱིས་ད་དུང་ར་མ་སྒང་གྲུ་ཁའི་ཉེ་འགྲམ་གྱི་ས་ཤུར་ནང་ཡོད་པའི་རྒྱ་དམག་
གིས་ཏཱ་ལའི་བླ་མ་བྲོས་བྱོལ་དུ་ཕེབས་པ་དངོས་སུ་མཐོང་བ་རེད་ཅེས་ཤོད་ཀྱི་ཡོད་པ་དང༌། ཁོང་
གིས་ལིའི་ཇོད་ཀྱི་སྐད་ཆ་ལུང་འདྲེན་བྱས་པའི་རྒྱབ་རྟེན་དུ་གནས་ཚུལ་ཞིབ་ཕྲ་འདི་ལྟར་བྲིས་ཡོད་
དེ། “ཐན་ཀྭན་སན་གྱིས་ལྷ་སའི་མཐའ་སྐོར་དུ་སྒྲིག་འཇོག་བྱས་པའི་དམག་མི་ཚོས་ས་ཤུར་ནང་
ལག་ཏུ་མེ་མདའ་འཛིན་བཞིན་ཡོད་པ་དང༌། ཁོ་ཚོས་དཀར་གསལ་ཟླ་འོད་འོག་ནས་ཏཱ་ལའི་རུ་
ཚོགས་ཀྱིས་སྐྱིད་ཆུ་བརྒལ་བ་དང༌། བྲེལ་འཚུབ་ཀྱིས་ལྷོ་ཁའི་ཕྱོགས་སུ་བྲོས་པར་བལྟས་ཏེ་བསྡད་
པ་རེད། ” གནས་ཚུལ་དེ་ཧ་ལམ་ཡོང་མི་སྲིད་པ་ལྟ་བུ་རེད། གཅིག་ནས་ཇིའི་ཡའུ་ཧྲོན་གྱིས་ས་
ཤུར་དེ་ལྷ་སའི་ས་ཁུལ་གང་དུ་ཆགས་ཡོད་པ་གསལ་པོ་བཀོད་མེད་པ་དང༌། གལ་ཏེ་རྒྱ་དམག་
གིས་ཕྱི་ཟླ་༣ ཚེས་༡༧ ཉིན་ཏཱ་ལའི་བླ་མ་བྲོས་བྱོལ་དུ་ཕེབས་པ་ཉེ་འཁྲིས་ནས་མཐོང་ཡོད་ན་ཁོ་
ཚོས་གནས་ཚུལ་དེ་པེ་ཅིང་སྲིད་གཞུང་ལ་འཕྲལ་དུ་སྙན་སེང་ཞུ་དགོས་ངེས་ཡིན་ཡང༌། ཁོ་ཚོས་
གནས་ཚུལ་དེ་ཕྱི་ཟླ་༣ ཚེས་༡༩ ཉིན་ཏེ། ཉིན་གྲངས་གཉིས་ཀྱི་རྗེས་ལ་མ་གཏོགས་སྙན་སེང་
ཞུས་མེད། དེར་མ་ཟད། ཇིའི་ཡའུ་ཧྲོན་གྱིས་དགོང་མོ་དེར་ཟླ་འོད་གསལ་པོ་ཡོད་ལུགས་བཤད་
པ་དང་དངོས་སུ་བྲོས་བྱོལ་དུ་ཡོང་མཁན་བོད་པ་ཚོའི་མི་ཚེའི་ལོ་རྒྱུས་ནང་དགོང་མོ་དེར་གནམ་
འཐིབས་ཡོད་ལུགས་བཀོད་པ་རྩ་བ་ནས་མཐུན་གྱི་མེད།
དེའང་ཏཱ་ལའི་བླ་མས་བྲོས་བྱོལ་དུ་ཕེབས་རྒྱུའི་ཐུགས་ཐག་ཕྱི་ཟླ་༣ ཚེས་༡༧ ཉིན་༢མ་
གཏོགས་བཅད་མེད་པར་བརྟེན་སྐབས་དེར་རྒྱ་དམག་གིས་ར་མ་སྒང་གྲུ་ཁ་ཁུལ་དུ་ཉིན་མང་པོ་
བསྟུད་མར་སྲུང་བྱ་བྱས་ཡོད་ན་མ་གཏོགས་ལིའི་ཇོད་དང་ཇིའི་ཡའུ་ཆྩོན་གྱི་སྐད་ཆ་བདེན་པར་
གནས་ཐབས་མེད། གལ་སྲིད་ར་མ་སྒང་གྲུ་ཁ་ཁུལ་དུ་རྒྱ་དམག་ས་སྲུང་དུ་བསྡད་ཡོད་ན་ཕྱིས་སུ་
རྒྱ་དམག་དེ་ཚོས་དངོས་སུ་མཐོང་ཐོས་བྱུང་བའི་ལོ་རྒྱུས་ཡིག་ཆ་ཤུལ་དུ་འཇོག་ངེས་ཡིན་ཡང༌།
དེ་འདྲ་གཅིག་ཀྱང་བྱུང་མེད། རྒྱ་དམག་གི་དམག་དཔོན་ཁྲན་པིང་ཟེར་བ་ཞིག་གིས་དངོས་སུ་
མཐོང་ཐོས་བྱུང་བའི་གནས་ཚུལ་གཞིར་བཞག་སྟེ་ཕྱིར་དྲན་རྩོམ་ཡིག་ཅིག་བྲིས་ཡོད་ཀྱང་། ཀྲུའུ་
ཤའུ་ཧྲན་དང་མཚུངས་པར་ཁོང་གིས་ཀྱང་ཕྱི་ཟླ་༣ ཚེས་༡༧ ཉིན་གྱི་གནས་ཚུལ་ཟུར་ཙམ་ཡང་
མ་གླེངས་པར་དེ་བས་ཁོང་གིས་ཕྱི་ཟླ་༣ ཚེས་༡༦ ཉིན་གྱི་མཚན་མོ་ནོར་བུ་གླིང་ཁའི་འཁྲིས་ཀྱི་
སྐྱིད་ཆུའི་ངོགས་སུ་ཁོར་ཡུག་ཞི་འཇམ་ལྷིང་འཇགས་ཡིན་པའི་སྐོར་རོབ་ཙམ་བཤད་ཡོད། ཁོང་
གིས་དེ་ཁུལ་དུ་རྒྱ་དམག་སྐོར་གཡེང་ངམ། ས་སྲུང་དུ་བསྡད་ཡོད་པའི་སྐོར་ཟུར་ཙམ་ཡང་བཤད་
མེད་པ་དང༌། དེ་རྗེས་ཁོང་གི་སྐད་ཆ་ཕྱི་ཟླ་༣ ཚེས་༡༨ ཉིན་གྱི་གནས་ཚུལ་ཐོག་འཕོས་ཡོད།
དུས་ཕྱིས་སུ་པར་འགྲེམས་བྱས་པའི་རྒྱ་ནག་གཞུང་གི་ཡིག་ཆ་ཞིག་ནང་ཇིའི་ཡའུ་རྕོན་གྱིས་
དེ་སྔ་རྒྱ་དམག་གིས་ཕྱི་ཟླ་༣ ཚེས་༡༧ ཉིན་ཤེས་བཞིན་དུ་ཏཱ་ལའི་བླ་མ་སྐྱིད་ཆུ་བརྒལ་བཅུག་པ་
རེད་ཅེས་བཤད་པའི་སྐད་ཆ་དང་སྔ་ཚིག་ཕྱི་འགལ་གྱིས་རྒྱ་དམག་གིས་བོད་པའི་མི་ཚོགས་དེ་སུ་
ཡིན་ངོ་ཐག་མ་ཆོད་པར་ཁོ་ཚོ་དེ་མུར་འགྲོར་བཅུག་པ་རེད་ཅེས་འདི་ལྟར་བཤད་ཡོད་དེ།
དེ་དུས་ཐན་ཀྭན་སན་ལ་ཏཱ་ལའི[བླ་མ] ཡིས་ལྐོག་ཏུ་བརྒྱུད་སྐུར་གནང་བའི་ཕྱག་བྲིས་འབྱོར་
མ་ཐག་ཡིན་པ་དང༌། ཁོང་གིས་ཇི་ལྟར་གོ་སྐབས་བཙལ་ཏེ་ཏཱ་ལའི[བླ་མ]དམག་ཁུལ་ཁང་དུ་
བསུ་དགོས་པའི་ཐོག་ལ་བསམ་བློ་གཏོང་བཞིན་ཡོད། ཁོང་གིས་དུས་ཚོད་འགོར་འགྱངས་
ཤོར་ན་ཏཱ་ལའི[བླ་མ]ལ་ཉེན་ཁ་འཕྲད་རྒྱུའམ། ཡང་ན་ངོ་ལོག་ཤོག་ཁག་གིས་ཁོང་བཙན་
ཁྲིད་བྱས་ཏེ་ཕྱི་རྒྱལ་དུ་བྲོས་མ་ཡོང་ངམ་སྙམ་སྟེ་སེམས་ཁྲལ་བྱས་པ་ལས། ཏཱ་ལའི[བླ་མ]
དེ་ཉིན་མཚན་མོ་ལྷ་ས་ནས་ཁ་བྲལ་བ་བསམ་བློའི་ཡུལ་དུའང་འཁོར་མེད།
ལྷ་སའི་གནས་སྟངས་ལ་གློ་བུར་འགྱུར་ལྡོག་ཆེན་པོ་བྱུང་བ་ནས་བཟུང་བོད་ལྗོངས་དམག་
ཁུལ་ཁང་གི་གསང་འཕྲིན་ཚན་པས་ལྷ་སའི་གྲུ་ཁ་ཚང་མ་དང༌། འགྲིམ་འགྲུལ་ལམ་མདོ་ཆེ་
ཁག་ཏུ་གསང་བའི་གནས་ཚུལ་འཚོལ་སྒྲུབ་རུ་ཁག་མངོན་མེད་དུ་དགྲ་བོའི་གནས་ཚུལ་ལྟ་
ཞིབ་བྱེད་པར་བཏང་ཡོད།
སྐྱིད་ཆུའི་ལྷོ་ངོགས་ཀྱི་གྲུ་ཁར་ཡིབ་ནས་བསྡད་ཡོད་པའི་གསང་གནས་འཚོལ་སྒྲུབ་རུ་
ཁག་གིས་ཚེས་༡༧ཉིན་གྱི་མཚན་དགུང་མི་བརྒྱ་ཕྲག་ཁ་ཤས་ཀྱིས་སྐྱིད་ཆུ་བརྒལ་ཏེ་
ལྷོ་ངོགས་ཀྱི་གྲུ་ཁར་བསྐྱོད་པ་དང་། དེར་འབྱོར་རྗེས་ཁ་ལྷོར་ཕྱོགས་ནས་ཕྱིན་པ་དངོས་
སུ་མཐོང་པ་རེད། འོན་ཀྱང་། ཁོ་ཚོས་མི་དེ་ཚོ་ངོ་ལོག་ཤོག་ཁག་གི་འགོ་གཙོ་དང༌། ཏཱ་
ལའི[བླ་མ]དང་ཁོང་གི་ནང་མི་སྤུན་མཆེད་ཡིན་པ་ཤེས་མེད།
དེ་ལྟར་ན། ཕྱི་ཟླ་༣ ཚེས་༡༧ ཉིན་ཏཱ་ལའི་བླ་མ་བྲོས་བྱོལ་དུ་མ་ཕེབས་གོང་རྒྱ་དམག་གིས་
ར་མ་སྒང་གྲུ་ཁར་ཚོད་འཛིན་མ་བྱས་པ་གང་ཡིན་ནམ། རྒྱ་དམག་གིས་ལྷ་སའི་གྲུ་ཁ་ཁུལ་དུ་
ཆེད་མངགས་སྲུང་དམག་མི་བཞག་པའི་རྒྱུ་མཚན་དང༌། ནོར་འཁྲུལ་རྩ་བ་ནས་བཟོས་མི་མྱོང་
བཟོའང་མི་སྲིད་པའི་མའོ་ཙེ་ཏུང་གིས་ཏཱ་ལའི་བླ་མ་སྐྱིད་ཆུའི་ཕ་རོལ་དུ་འགྲོར་འཇུག་རྩིས་ལ༑
ཡོད་ཅེས་པའི་རྒྱ་ནག་དམར་ཤོག་ཚོགས་པའི་ལངས་ཕྱོགས་གཉིས་མཐུན་གྱི་ཡོད་ཀྱང་། རྒྱ་ནག་
གཞུང་གི་ལོ་རྒྱུས་དེབ་ཐེར་ནང་གནད་དོན་དེའི་ཐོག་དེ་ལས་ལྷག་པའི་དཔྱད་ཞིབ་བྱས་མེད། དོན་
དངོས་ཐོག་ཀྲུང་དབྱང་ཨུ་ཡོན་ལྷན་ཁང་གིས་ཕྱི་ཟླ་༣ ཚེས་༡༡ ཉིན་བོད་ཀྱི་ལས་དོན་ཨུ་ཡོན་
ལྷན་ཁང་ལ་མཛུབ་སྟོན་བྱས་པའི་ནང་སྐྱིད་ཆུའི་གྲུ་ཁ་འགོག་དགོས་པའི་སྐོར་གསལ་མེད་པ་དང༌།
མའོ་ཙེ་ཏུང་གིས་ཕྱི་ཟླ་༣ ཚེས་༡༢ ཉིན་གལ་ཏེ་ཏཱ་ལའི་བླ་མ་དང་ཁོང་གི་རོགས་པ་ཚོས་འབྲོས་
འགྲོ་རྩིས་བྱས་ན་རྒྱ་དམག་གིས་ཁོང་ཚོ་འགོག་ཐབས་བྱེད་མི་དགོས་པའི་མཛུབ་སྟོན་བྱས་ཡོད།
འོན་ཀྱང་། དེ་ཙམ་ཡོངས་གྲགས་མིན་པའི་དོན་དངོས་གཅིག་ནི། ཕྱི་ཟླ་༣ ཚེས་༡༧ ཉིན་གྱི་
ཉིན་རྒྱབ་མཚམས་སུ་མའོ་ཙེ་ཏུང་གི་བསམ་བློར་འགྱུར་བ་ཐེབས་ཡོད་པ་དང༌། དེ་དུས་མའོ་ཙེ་
ཏུང་གིས་རྒྱ་ནག་དབུས་ཆབ་སྲིད་ཅུས་ལ“ཐབས་བརྒྱ་ཇུས་སྟོང་བཏང་ནས་ཏཱ་ལའི་བླ་མ་འགོག་
དགོས”པའི་མཛུབ་སྟོན་གསར་པ་བྱས་ཡོད།
ཕྱི་ཟླ་༣ ཚེས་༡༧ ཉིན་མའོ་ཙེ་ཏུང་གིས་རང་གི་བསམ་བློར་འགྱུར་བ་ཐེབས་པའི་གསལ་
བསྒྲགས་བྱས་ཉིན་དང་ཧ་ལམ་དུས་མཚུངས་པར་ཏཱ་ལའི་བླ་མས་མའོ་ཙེ་ཏུང་དང་ཐན་ཀྭན་སན་
སུས་ཀྱང་མ་ཤེས་པར་དེ་ཉིན་མཚན་མོ་རང་ལ་ལྷ་ས་ནས་ཞལ་གྱེས་རྒྱུའི་ཐུགས་ཐག་བཅད་པ་
རེད། ཐན་ཀྭན་སན་གྱིས་མའོ་ཙེ་ཏུང་གི་མཛུབ་སྟོན་གསར་པ་དེ་ཚོ་ག་དུས་དངོས་སུ་ཤེས་རྟོགས་
བྱུང་ཡོད་མེད་ངེས་བརྟན་མེད་ཀྱང༌། ཕྱི་ཟླ་༣ ཚེས་༡༦ དང་༡༧ ཉིན་ཏེ་འགག་རྩའི་ཉིན་དེ་
གཉིས་རིང་རྒྱ་མིར་ཏཱ་ལའི་བླ་མའི་སྐོར་ལ་གནས་ཚུལ་ཁུངས་ལྡན་མེད་པ་ང་ཚོས་གསལ་པོར་
ཤེས་ཀྱི་ཡོད། བོད་ཀྱི་ལས་དོན་ཨུ་ཡོན་ལྷན་ཁང་འཐབ་ཕྱོགས་གཅིག་གྱུར་པུའུ་ཡི་འགན་འཛིན་
གཞོན་པ་ཀྲང་ཤང་མིང་གི་ནང་ཁུལ་དཔྱད་གཞིའི་ཕྱིར་དྲན་རྩོམ་ཡིག་དཀོན་རིགས་ཤིག་ནང་ཁོང་
གིས“ང་ཚོར་ཕྱི་ཟླ་༣ ཚེས་༡༠ ཉིན་ནས་ཕྱི་ཟླ་༣ ཚེས་༡༥ ཉིན་བར་ཏཱ་ལའི་བླ་མའི་སྐོར་གྱི་
གནས་ཚུལ་ཡོད་ཀྱང༌། ཕྱི་ཟླ་༣ ཚེས་༡༦ དང་༡༧ ཉིན་ང་ཚོར་ཁོང་གི་ཉེ་འཁྲིས་སུ་བཅར་
ཐུབ་མཁན་གྱི་མི་མེད་པར་བརྟེན་ཕྱི་ཟླ་༣ ཚེས་༡༧ ཉིན་ཁོང་བྲོས་བྱོལ་དུ་ཕེབས་པའི་སྐོར་ལ་
ང་ཚོར་གནས་ཚུལ་ཁུངས་ལྡན་མཁོ་སྤྲོད་བྱེད་མཁན་མེད”ཅེས་བྲིས་ཏེ་ཉིན་དེ་གཉིས་ལ་རྒྱ་མིས་
ཏཱ་ལའི་བླ་མའི་སྐོར་གྱི་གནས་ཚུལ་གསལ་པོ་ཤེས་མེད་པ་གསལ་པོ་བཟོས་ཡོད། འདིས་བོད་ཀྱི་
ལས་དོན་ཨུ་ཡོན་ལྷན་ཁང་གིས་ཕྱི་ཟླ་༣ ཚེས་༡༩ ཉིན་མ་གཏོགས་ཏཱ་ལའི་བླ་མ་བྲོས་བྱོལ་དུ་
ཕེབས་པའི་གནས་ཚུལ་གཏན་འཁེལ་བཟོ་ཐུབ་མེད་པ་གསལ་པོ་བཟོ་གི་ཡོད་པ་དང༌། དེ་དུས་ཀྱང་
ཁོ་ཚོས་ཏཱ་ལའི་བླ་མ་ཕྱི་ཟླ་༣ ཚེས་༡༦ གམ། ཚེས་༡༧ ཉིན་གང་དུ་བྲོས་བྱོལ་དུ་ཕེབས་པ་
གསལ་པོ་ཤེས་མེད།
རྒྱ་དམག་གིས་ཏཱ་ལའི་བླ་མ་བྲོས་བཏང་བའམ། ཡང་ན་ཁོ་ཚོས་ཁོང་ཕེབས་པ་ཤེས་རྟོགས་
མ་བྱུང་བའི་གནད་དོན་དེའི་ནང་དམག་དོན་གྱི་རྒྱུ་རྐྱེན་ཡང་ཡོད། དེའང་སྐབས་དེའི་བོད་ཀྱི་ལས་
དོན་ཨུ་ཡོན་ལྷན་ཁང་གི་ལས་བྱེད་ཅིག་གིས་བྲིས་པའི་ཕྱིར་དྲན་རྩོམ་ཡིག་ཅིག་ནང་ཐན་ཀྭན་སན་
གྱིས་སྐྱིད་ཆུའི་ར་མ་སྒང་གྲུ་ཁར་བཀག་སྡོམ་མ་བྱས་པར་འཐབ་ཇུས་རང་བཞིན་གྱི་རྒྱུ་མཚན་ཡོད་
སྲིད་པའི་སྐོར་ལ་འདི་ལྟར་བཤད་ཡོད་དེ།
ཉིན་གཅིག་ཚོགས་འདུ་ཞིག་ཐོག་འགོ་ཁྲིད་ལས་བྱེད་ཅིག་གིས་ངོ་ལོག་དམག་དཔུང་
ཕྱོགས་བཞི་མཚམས་བརྒྱད་ནས་ལྷ་སའི་ནང་འཛོམ་གྱི་ཡོད་པ་དང༌། ལྷ་སར་ཏན་ཏན་
དྲག་པོའི་གྱེན་ལོག་ཅིག་ཡོང་རྒྱུ་ངེས་བརྟན་རེད་ཅེས་བཤད་སོང༌། དེར་བརྟེན། ང་ཚོས་ལྷ་
སའི་ནང་ངོ་ལོག་པ་དང་དམག་འཁྲུག་རྒྱག་རྒྱུའི་སེམས་ཐག་བཅད་པ་ཡིན། ང་ཚོའི་འཆར་
གཞི་ནི[རྒྱ་མིའི་གནའ་བོའི]“སྒྱེ་བླུག”འཐབ་ཇུས་བེད་སྤྱད་དེ་ཁོ་ཚོ་རྙི་ལ་ཚུད་པ་བྱེད་རྒྱུ་དེ་
རེད། དེའང་ཐོག་མར་ང་ཚོས་ང་ཚོའི་དམག་མི་ཚོ་ས་ཆ་གནད་འགག་ཆེ་སར་བཞག་སྟེ་ཁོ་
ཚོ་ལྷ་སའི་ནང་འཛུལ་བཅུག་ཀྱང༌། ཕྱིར་འདོན་ས་མེད་པ་བཟོ་རྒྱུ་རེད། དེ་ནས་ཁོ་ཚོས་ལྷ་
སའི་ནང་སླེབས་ནས་དྲག་པོའི་གྱེན་ལངས་བྱེད་འགོ་བཙུགས་མ་ཐག་ང་ཚོས་ཁོ་ཚོ་མཐའ་
གཅིག་ཏུ་རྩ་མེད་བཟོ་རྒྱུ་རེད།
དེའང་ར་མ་སྒང་གྲུ་ཁ་རྒྱ་དམག་གི་མངོན་མེད་དགྲ་བོ་ལྷོ་ཁ་ཁུལ་ནས་ལྷ་སའི་ནང་འཛུལ་ས་ལྟེ་བ་
ཞིག་ཡིན་པའི་ཆ་ནས་ཐན་ཀྭན་སན་གྱིས་སླུ་བྲིད་ཀྱི་ལམ་ནས“ངོ་ལོག་པ་ཚོ་སྒྱེ་མོའི་ནང་བླུག”པ་
དང། རྗེས་ལ“སྒྱེ་མོའི་ཁ”བཀག་སྟེ་ཁོ་ཚོ་ཐར་ས་མེད་པ་བཟོ་ཆེད་གྲུ་ཁ་དེ་མ་བཀག་པར་བཞག་
ཡོད་སྲིད། འཆར་གཞི་དེ་དང༌། ད་དུང་མའོ་ཙེ་ཏུང་གིས་སྔོན་ལ་ཏཱ་ལའི་བླ་མ་བྲོས་པ་ཡིན་ནའང་
སེམས་ཁྲལ་བྱེད་མི་དགོས་པའི་མཛུབ་སྟོན་བྱས་ཡོད་པ་གཞིར་བཞག་ན་ཐན་ཀྭན་སན་གྱིས་གྲུ་
ཁ་དེར་སྐབས་དེའི་རིང་རྒྱ་དམག་གི་སྲུང་བྱ་མ་བཞག་པར་ཏན་ཏན་རྒྱུ་མཚན་ལྡན་ཡོད། དེར་
མ་ཟད་ཏཱ་ལའི་བླ་མ་བྲོས་བྱོལ་དུ་ཕེབས་སའི་ཆུ་ལམ་འགོག་པར་ར་མ་སྒང་གྲུ་ཁ་གཅིག་པུར་རྒྱ་
དམག་འཇོག་པ་ཙམ་གྱིས་འགྲིག་ཐབས་མེད་ཅིང༌། ར་མ་སྒང་གྲུ་ཁ་དེའང་དེང་དུས་ཀྱི་མཚན་
ཉིད་ཚང་བའི་གྲུ་ཁ་ཞིག་མ་ཡིན་པར་འགྲོ་སྤྱོད་ཅུང་ཙམ་བདེ་བའི་སྐྱིད་ཆུ་བརྒལ་ཡུལ་ཙམ་ཞིག་
རེད། དོན་དངོས་ཐོག་གཙང་པོའི་ཕ་རོལ་དུ་འགྲོ་བར་སྐྱིད་ཆུའི་ཆུ་གཞུང་དུ་ར་མ་སྒང་ལས་འགྲོ་
སྤྱོད་ཅུང་ཙམ་མི་བདེ་བའི་འགྲོ་ལམ་གཞན་དག་ཁ་ཤས་ཡོད་པས། གལ་ཏེ་ཐན་ཀྭན་སན་གྱིས་
སྐྱིད་ཆུའི་ཆུ་གཞུང་ཧྲིལ་པོར་རྒྱ་དམག་འགྲེམས་འཇོག་བྱས་ན་རྒྱ་དམག་ཐ་རེ་ཐོ་རེ་གང་སར་
གྲམ་རྒྱུ་ལས་ཐབས་མེད།
ཐན་ཀྭན་སན་གྱིས་གང་བྱས་ཀྱང་ཁོང་ལ་ཉེན་ཁ་འཕར་མ་ཡོད། གང་ཡིན་ཞེ་ན། ཁོང་ལ་པེ་
ཅིང་གཞུང་ནས་བོད་པ་དང་དམག་འཁྲུག་འགོ་མ་བཙུགས་གོང་ཁོང་གིས་པེ་ཅིང་གི་བཀོད་ཁྱབ་
སྒུག་དགོས་པ་དང༌། གཅིག་བྱས་ན་ཁོང་གིས“ཉུང་མཐར་ཡང་ཟླ་བ་ཁ་ཤས”སྒུག་དགོས་པའི་
མཛུབ་སྟོན་ཁ་གསལ་པོ་བྱས་ཡོད། ཕྱི་ཟླ་༣ ཚེས་༡༡ མཚམས་སུ་མའོ་ཙེ་ཏུང་གིས་བོད་སྡོད་རྒྱ་
དམག་གི་དཔུང་སྣོན་དུ་དམག་དཔུང་འཕར་མ་བསྡུ་རུབ་བྱེད་འགོ་བཙུགས་ཡོད་པ་དང་། ཐན་ཀྭན་
སན་གྱིས་དེ་ཚོ་བོད་དུ་མ་སླེབས་བར་སྒུག་དགོས་པས་དེའི་བར་དུ་དུས་ཚོད་ངེས་ཅན་ཞིག་འགོར་
གྱི་རེད། དེར་བརྟེན། ཐན་ཀྭན་སན་གྱིས་བོད་པ་དང་དུས་མིན་གདོང་གཏུག་མི་ཡོང་བའི་ཆེད་དུ་
ཁོང་ཁྲོས་ཟིན་པའི་ནོར་བུ་གླིང་ཁའི་མཐའ་སྐོར་གྱི་བོད་པའི་མི་ཚོགས་ཀྱི་མིག་མདུན་ནས་ར་མ་
སྒང་གྲུ་ཁ་འགོག་པ་ལྟ་བུ་དགོས་མེད་ཀྱི་འཁྲུག་སློང་བྱ་སྤྱོད་སྤོང་དགོས་བྱུང་བ་རེད།
དུས་ཕྱིས་སུ་རྒྱ་ནག་གཞུང་གིས་ཏཱ་ལའི་བླ་མ་བྲོས་བྱོལ་དུ་ཕེབས་པ་དོན་དངོས་ཐོག་གནས་
ཚུལ་ཡག་པོ་ཞིག་རེད་ཅེས་བཤད་དེ་ཁོང་ནོར་བུ་གླིང་ཁ་ནས་ཇི་ལྟར་བྲོས་ཐར་བའི་གནད་དོན་
དེ་རིམ་པས་སྣང་མེད་དུ་གཏོང་ཐབས་བྱས་ཡོད། དཔེར་ན། ཏཱ་ལའི་བླ་མ་བྲོས་བྱོལ་དུ་ཕེབས་
ནས་ཟླ་ཤས་སོང་རྗེས་ཏེ། ཕྱི་ལོ་༡༩༥༩ ལོའི་ཟླ་བ་དགུ་པའི་ནང་དམག་དཔོན་ཆེན་མོ་ཀྲང་
ཅིང་ཝུའུ་ཡིས“ཏཱ་ལའི་བླ་མ་དང༌། ཁོང་གི་ཆིབས་ཞབས། ད་དུང་བོད་པ་སྟོང་ཕྲག་བཅུ་ལྷག་
རྒྱ་གར་དུ་བྲོས་བྱོལ་དུ་ཕྱིན་པ་ང་ཚོར་གནད་དོན་གང་ཡང་མ་རེད། ད་ལྟ་ང་ཚོས་མང་ཚོགས་
ལ་སྐུལ་སློང་བྱས་ཏེ་འགོག་རྐྱེན་གང་ཡང་མེད་པའི་སྒོ་ནས་དམངས་གཙོའི་བཅོས་བསྒྱུར་ལག་
བསྟར་བྱེད་ཆོག་པ་དང༌། སྐྱབས་བཅོལ་བ་མང་པོ་དེ་ཚོར་ཐག་གཅོད་བྱེད་པའི་འགན་རྒྱ་གར་
གཞུང་གི་ཕྲག་པའི་ཐོག་ཏུ་བབ་པ་རེད། ཏཱ་ལའི་བླ་མ་བྲོས་བཏང་བ་དངོས་གནས་ཡག་པོ་བྱུང་
འདུག”ཅེས་ཏཱ་ལའི་བླ་མ་བྲོས་བྱོལ་དུ་ཕེབས་པ་རྒྱ་ནག་གཞུང་ལ་གནས་ཚུལ་བཟང་པོ་ཞིག་
ཡིན་ལུགས་བརྗོད་ཡོད། ཀྲང་ཅིང་ཝུའུ་ཡི་སྐད་ཆ་དེ་ནས་གང་གསལ་པོ་ཡིན་ནམ་ཞེ་ན། གནས་
ཚུལ་བྱུང་ཟིན་རྗེས་ཀྱི་བསྒྲགས་གཏམ་དེ་ལྟ་བུ་རྒྱ་ནག་གཞུང་གིས་ཏཱ་ལའི་བླ་མ་བྲོས་བྱོལ་དུ་
ཕེབས་སྐབས་ཀྱི་གཞུང་འབྲེལ་སྲིད་བྱུས་ཡིན་པ་ལྟ་བུར་འགྲེལ་བཤད་ལོག་པ་རྒྱག་སྲིད་པ་
གསལ་པོར་མཐོང་ཐུབ།
རྒྱ་ནག་དམར་ཤོག་ཚོགས་པས་ཏཱ་ལའི་བླ་མ་ཤེས་བཞིན་དུ་བྲོས་བཏང་བ་རེད་ཅེས་པའི་
སྐད་ཆ་དེ་ཆེས་ཉེ་དུས་ཕྱི་ལོ་༢༠༠༨ ལོ་བར་རྒྱུན་བསྲིངས་ཏེ་གནས་ཡོད་དེ། ལོ་དེར་པར་སྐྲུན་
བྱས་ཤིང༌། གནས་ཚུལ་ལོག་པ་མང་པོ་ཡོད་པའི་རྒྱ་ནག་གཞུང་གི་ཡིག་ཆ་ཕྱོགས་བསྒྲིགས་གལ་
ཆེན་ཞིག་ནང“སྔ་ཕྱི་བར་གསུམ་དུ་ཏཱ་ལའི་རུ་ཚོགས་ཀྱི་བྱ་སྤྱོད་སྐོར་མི་དམངས་བཅིངས་འགྲོལ་
དམག་བོད་ལྗོངས་དམག་ཁུལ་ཁང་གིས་གསལ་པོ་ཤེས་ཀྱི་ཡོད། ཀྲུང་དབྱང་ཨུ་ཡོན་ལྷན་ཁང་
གིས་བོད་ལྗོངས་དམག་ཁུལ་ཁང་ལ་ཏཱ་ལའི་བླ་མ་འབྲོས་ཕྱིན་ན་བཀག་འགོག་བྱེད་མི་དགོས་པ་
དང༌། གནས་ཚུལ་འཕྲལ་མ་ཉིད་དུ་པེ་ཅིང་ལ་སྙན་སེང་ཞུ་དགོས་པའི་མཛུབ་སྟོན་བྱས་ཡོད་པར་
བརྟེན་བོད་ལྗོངས་དམག་ཁུལ་ཁང་གིས་ཏཱ་ལའི་བླ་མར་བཀག་འགོག་བྱས་མེད”ཅེས་གསལ་
ཡོད། དོན་དངོས་ཐོག་རྒྱ་དམར་བོད་ལྗོངས་དམག་ཁུལ་ཁང་གིས་ཕྱི་ཟླ་༣ ཚེས་༡༦ དང་༡༧
ཉིན་ཏཱ་ལའི་བླ་མ་གར་ཡོད་ཀྱི་གནས་ཚུལ་གང་ཡང་ཤེས་མེད་ཅིང༌། ཁོ་ཚོས་ཁོང་བྲོས་བྱོལ་དུ་
ཕེབས་པའི་གནས་ཚུལ་ཀྲུང་དབྱང་ཨུ་ཡོན་ལྷན་ཁང་ལ་རྗེས་ལ་མ་གཏོགས་སྙན་སེང་ཞུས་མེད་
པ་དང་། ཀྲུང་དབྱང་ཨུ་ཡོན་ལྷན་ཁང་སྔོན་དང་མི་འདྲ་བར་ཏཱ་ལའི་བླ་མ་ལྷ་ས་ནས་བྲོས་བྱོལ་དུ་
ཕེབས་པར་སེམས་ཁྲལ་བྱུང་བ་རེད། རྒྱ་ནག་གཞུང་གི་ཡིག་ཆ་དེའི་ནང་ཏཱ་ལའི་བླ་མ་བྲོས་བྱོལ་དུ་
ཕེབས་པའི་གནས་ཚུལ་ཤེས་རྟོགས་བྱུང་རྗེས་མའོ་ཙེ་ཏུང་གིས་ལྷ་སར་བཅའ་སྡོད་རྒྱ་ནག་གཞུང་
གི་ལས་བྱེད་ལ་བསྐུར་བའི་མཛུབ་སྟོན་ཞིག་ལུང་འདྲེན་བྱས་ཡོད་ཅིང༌། མཛུབ་སྟོན་དེའི་བསྐུར་
ཚེས་ཕལ་ཆེར་ཕྱི་ཟླ་༣ ཚེས་༢༠ ཡིན་སྲིད།
རྒྱ་ནག་དམར་ཤོག་ཚོགས་པའི་གཞུང་འབྲེལ་ལོ་རྒྱུས་གཅིག་གིས་སྣང་མེད་དུ་སྐབས་དེར་
རྒྱ་ནག་དམར་ཤོག་ཚོགས་པས་ཏཱ་ལའི་བླ་མའི་སྐོར་གྱི་གནས་ཚུལ་ཚང་མ་གསལ་པོ་ཤེས་ཀྱི་
ཡོད་ཅེས་པའི་སྐད་ཆར་དགག་པ་བརྒྱབ་ཡོད། ཡིག་ཆ་དེའི་ནང་ཐན་ཀྭན་སན་གྱིས་ཏཱ་ལའི་བླ་
མ་ནོར་བུ་གླིང་ཁའི་ནང་བཞུགས་ཡོད་ཤག་གིས་ཁོང་ལ་ཡི་གེ་ཐེངས་བཞི་པ་ཞིག་བསྐུར་
ཡོད་པ་དང༌། ཕྱི་ཟླ་༣ ཚེས་༡༨ ཉིན་མཚམས་སུའང་ཐན་ཀྭན་སན་གྱིས་ཏཱ་ལའི་བླ་མ་གར་ཡོད་
རྩ་བ་ནས་ཤེས་མེད་པ་ལྟ་བུ་འདི་ལྟར་བཀོད་ཡོད།
ཐན་ཀྭན་སན་གྱིས་ཡི་གེ་དེའི་ནང་ཏཱ་ལའི[བླ་མ]ཡིས་སྔ་རྗེས་སུ་ཁས་ལེན་གནང་བའི་དམ་
ཅའ་ལྟར་ཀྲུང་དབྱང་དང་བློ་སེམས་གཅིག་མཐུན་གནང་རྒྱུ་དང༌།ངོ་ལོག་ཟིང་འཁྲུག་གི་བྱ་
སྤྱོད་བཀག་འགོག་གནང་རྒྱུའི་རེ་བ་ཡོད་ཅེས་བཀོད་ཡོད། ཡི་གེ་དེ་བཀའ་བློན་ཟུར་པ་ཀ་
ཤོད་ཆོས་རྒྱལ་ཉི་མས་ནོར་བུ་གླིང་ཁའི་ནང་ཁྱེར་ཕྱིན་པ་རེད། ཀ་ཤོད་ཆོས་རྒྱལ་ཉི་མ་ཡི་
གེ་ཁྱེར་ཏེ་ནོར་བུ་གླིང་ཁའི་ནང་སླེབས་དུས་ཏཱ་ལའི་བླ་མ་བྲོས་བྱོལ་དུ་ཕེབས་ཟིན་ཡོད།”
སྤྱིར་ཡིག་ཆ་དེའི་ནང་ཀ་ཤོད་ཆོས་རྒྱལ་ཉི་མས]ཡི་གེ་དེ་སྐྱེལ་བར་ཕྱིན་པའི་ཚེས་ཆ་ཁ་གསལ་པོ་
བཀོད་མེད་ཀྱང༌། དེ་ཉིན་ཕལ་ཆེར་ཕྱི་ཟླ་༣ ཚེས་༡༨ ཡིན་སྲིད། གང་ལགས་ཤེ་ན། ཏཱ་ལའི་བླ་
མ་ཕྱི་ཟླ་༣ ཚེས་༡༧ ཉིན་གྱི་མཚན་མོ་ཕྱི་པོ་བར་ནོར་བུ་གླིང་ཁའི་ནང་བཞུགས་ཡོད། རྒྱ་ནག་
གཞུང་གིས“ཡི་གེ་བཞི་པ”དེ་རྩ་བ་ནས་པར་སྐྲུན་བྱས་མེད་ལ། ཡིག་ཆ་གཞན་གང་གི་ནང་དུའང་
གླེངས་མེད།
རྒྱ་དམར་བོད་ལྗོངས་དམག་ཁུལ་ཁང་གིས་ཏཱ་ལའི་བླ་མ་བྲོས་བྱོལ་དུ་ཕེབས་པའི་གནས་
ཚུལ་པེ་ཅིང་ལ་ཕྱི་ཟླ་༣ ཚེས་༡༩ ཉིན་མ་གཏོགས་སྙན་སེང་ཞུས་མེད་པར་དཔང་རྟགས་ཁུངས་
ལྡན་ཡོད། དེ་དུས་ཏཱ་ལའི་བླ་མ་བྲོས་བྱོལ་དུ་ཕེབས་ནས་ཉིན་གཉིས་འགྲོ་ཉེར་ཐུག་ཡོད། ཀྲུང་
དབྱང་ཨུ་ཡོན་ལྷན་ཁང་གི་དྲུང་ཡིག་ཆེན་མོ་གཞོན་པ་དང་ཀྲུང་དབྱང་ཨུ་ཡོན་གཞུང་དོན་ཁང་གི་
འགན་འཛིན་ཡང་ཧྲང་ཁུན་རང་གིས་ཕྱི་ཟླ་༣ ཚེས་༡༩ ཉིན་ཀྲུང་དབྱང་ཨུ་ཡོན་ལྷན་ཁང་དྲུང་
ཡིག་ལས་ཁུངས་ཀྱི་ལས་དོན་ཡིག་ཆའི་ནང་བརྡ་ཐོ་དེ་འབྱོར་ལུགས་བཀོད་ཡོད་པ་དང༌། དེར་མ་
ཟད་ཁོང་གི་ཚིག་སྦྱོར་ལས་རྒྱ་དམར་བོད་ཀྱི་ལས་དོན་ལྷན་ཁང་གིས་དེ་དུས་ཀྱང་ཏཱ་ལའི་བླ་མ་ཕྱི་
ཟླ་༣ ཚེས་༡༦ གམ། ཡང་ན་ཚེས་༡༧ ཉིན་གང་ལ་བྲོས་བྱོལ་དུ་ཕེབས་པ་ངེས་བརྟན་བཟོས་
མེད་པ་གསལ་པོ་བསྟན་ཡོད། རྒྱ་དམར་བོད་ལྗོངས་དམག་ཁུལ་ཁང་གིས་བརྡ་ཐོ་དེ་རྒྱ་ནག་
དབུས་གཞུང་ལ་ཕྱི་ཟླ་༣ ཚེས་༡༩ ཉིན་གྱི་དགོང་མོར་མ་གཏོགས་བསྐུར་མེད་པ་ལ་འབྲེལ་
ཡོད་མི་སྣ་ཞིག་གིས་བྲིས་པའི་ནང་ཁུལ་དཔྱད་གཞིའི་ཕྱིར་དྲན་རྩོམ་ཡིག་ཅིག་གིས་ཁུངས་སྐྱེལ་
བྱེད་ཀྱི་ཡོད་དེ། རྩོམ་ཡིག་དེའི་ནང་རྒྱ་དམར་བོད་ཀྱི་ལས་དོན་ཨུ་ཡོན་ལྷན་ཁང་གིས“ཏཱ་ལའི་བླ་
མ་བྲོས་བྱོལ་དུ་ཕེབས་པའི་གནས་ཚུལ་དེ་ཕྱི་ཟླ་༣ ཚེས་༡༩ ཉིན་གྱི་དགོང་དྲོར་མ་གཏོགས་
ཀྲུང་དབྱང་ཨུ་ཡོན་ལྷན་ཁང་ལ་སྙན་སེང་ཞུས་མེད་པ་དང༌། ས་གནས་ཀྱི་ཡུལ་དམག་དང་མི་
དམངས་བཅིངས་འགྲོལ་དམག་ལའང་དེ་དུས་མ་གཏོགས་བརྡ་ཐོ་བཏང་མེད"ཅེས་ཁ་གསལ་
པོར་བཀོད་ཡོད། ཕྱི་ལོ་༡༩༩༥ ལོར་རྒྱ་ནག་གཞུང་གིས་གལ་ཆེའི་ཡིག་ཆ་ཞིག་པར་འགྲེམས་
བྱས་པ་དང༌། ཡིག་ཆ་དེ་ཏཱ་ལའི་བླ་མ་ཡུལ་བྱོལ་དུ་ཕེབས་ནས་དུས་ཡུན་ཧ་ཅང་རིང་པོའི་རྗེས་
སུ་པར་སྐྲུན་བྱས་པ་ཞིག་ཡིན་པས་རྒྱ་ནག་གཞུང་གི་རྩོམ་སྒྲིག་པ་ཚོར་ཏཱ་ལའི་བླ་མ་ནོར་བུ་གླིང་
ཁ་ནས་ཐོན་པའི་ཚེས་གྲངས་དེ་ཕྱི་ཟླ་༣ ཚེས་༡༧ ཉིན་གྱི་མཚན་མོ་རེད་ཅེས་ཏག་ཏག་འབྲི་
བའི་གོ་སྐབས་བྱུང་ཡོད་ཀྱང༌། ཁོ་ཚོས་དེའི་ནང་དུའང་ཀྲུང་དབྱང་ཨུ་ཡོན་ལྷན་ཁང་ལ་ཕྱི་ཟླ་༣
ཚེས་༡༩ ཉིན་བརྡ་ཐོ་འབྱོར་དུས་ཏཱ་ལའི་བླ་མ་བྲོས་བྱོལ་དུ་ཕེབས་ནས་ཉིན་གཉིས་འདས་ཟིན་
པར་ཁས་ལེན་བྱས་ཡོད།
ཁུངས་སྐྱེལ་བདེན་དཔང་དེས་རྒྱ་དམར་བོད་ཀྱི་ལས་དོན་ཨུ་ཡོན་ལྷན་ཁང་གིས་ཕྱི་ཟླ་༣
ཚེས་༡༧ ཉིན་ཏཱ་ལའི་བླ་མ་བྲོས་བྱོལ་དུ་ཕེབས་པ་འཕྲལ་མ་ཉིད་དུ་ཤེས་རྟོགས་བྱུང་བ་རེད་ཅེས་
པའི་སྐད་ཆར་དོགས་པ་མི་སྐྱེ་ཐབས་མེད་བཟོས་ཡོད། གལ་ཏེ་ཁོ་ཚོས་ཏཱ་ལའི་བླ་མ་བྲོས་བྱོལ་
དུ་ཕེབས་པ་དུས་ཐོག་ལ་ཤེས་ཡོད་ན་ཅིའི་ཕྱིར་དེ་དོན་འཕྲལ་དུ་རྒྱ་ནག་དམར་ཤོག་ཚོགས་པར་
བརྡ་ཐོ་མ་ཕུལ་བར་ཕྱི་ཟླ་༣ ཚེས་༡༩ ཉིན་བར་བསྒུགས་དོན་གང་ཡིན་ནམ། ཇིའི་ཡའུ་རྕོན་
གྱིས་རྒྱ་དམག་གསང་གནས་འཚོལ་སྒྲུབ་རུ་ཁག་གིས་ཏཱ་ལའི་བླ་མ་སྐུ་འཁོར་དང་བཅས་པས་
སྐྱིད་ཆུ་བརྒལ་བ་དངོས་སུ་མཐོང་ཡང༌། ཁོང་ཚོ་སུ་ཡིན་ངོ་ཐག་ཆོད་མེད་ཅེས་པའི་སྐད་ཆ་དེ་དོན་
དངོས་དང་ཅུང་ཉེ་བ་ཡོད་ཀྱང༌། ཁོང་གིས་ཏཱ་ལའི་བླ་མའི་ཆིབས་ཞབས་ཁོངས་སུ་མི“བརྒྱ་ཕྲག་ཁ་
ཤས”ཡོད་པའི་ཚོད་དཔག་བྱས་པ་ཅུང་འུད་སྒྲོག་ཆེ་དྲགས་པར་སྣང༌།
མའོ་ཙེ་ཏུང་གིས་ཆེད་མངགས་ཏཱ་ལའི་བླ་མར་འགྲོ་ལམ་ཞིག་སྤྲད་པ་རེད་ཅེས་པའི་ཤོད་
ལུགས་དེ་རྒྱ་མིའི་བློར་འབབ་པོ་བྱུང་ཡོད་པ་རྒྱ་ནག་ཤིན་ཧྭ་གསར་འགྱུར་ཁང་གི་ཧོང་ཀོང་ཡན་
ལག་ལས་ཁུངས་ཀྱི་འགོ་གཙོ་ཟུར་པ་ཞུད་ཅཱ་ཐུན་གྱིས་ཕྱི་ལོ་༡༩༨༢ ལོར་བྲིས་པའི་ཕྱིར་དྲན་རྩོམ་
ཡིག་ཅིག་ལས་མངོན་གསལ་དོད་པོ་རེད། ཁོང་གིས་དེ་མའོ་ཙེ་ཏུང་འཐབ་ཇུས་མཁས་པ་ཡིན་པའི་
བདེན་དཔང་དུ་ངོས་འཛིན་འདི་ལྟར་བྱས་ཡོད།
མའོ་ཙེ་ཏུང་གི་བསམ་ཚུལ་དང་བསམ་བློ་གཏོང་སྟངས་ཁ་ཤས་རྒྱུན་དུ་སྤྱིར་བཏང་གི་མིའི་
བསམ་ཡུལ་ལས་འདས་པ་རེད། ངས་ཤེས་པའི་གནས་ཚུལ་ཞིག་དཔེ་མཚོན་དུ་བཞག་ན།
ཕྱི་ལོ་༡༩༥༩ ལོར་བོད་ལྗོངས་དམག་ཁུལ་ཁང་གི་དམག་སྤྱི་ཀྲང་གོ་ཧྭ་ཡིས“བོད་ལྗོངས་
ཀྱི་ངོ་ལོག་ཟིང་འཁྲུག”ཞོད་འཇགས་སུ་གཏོང་རྒྱུའི་འགན་འཁྱེར་གྱི་ཡོད་པ་དང༌། དེ་དུས་
ཏཱ་ལའི[བླ་མ]ཕོ་བྲང་པོ་ཏ་ལའི་ནང་ཚུད་དེ་ཕྱིར་མ་ཐར་བར་བསྡད་ཡོད། མའོ་ཙེ་ཏུང་གིས་
བོད་ཀྱི་ལས་དོན་ཨུ་ཡོན་ལྷན་ཁང་དང་ཀྲང་གོ་ཧྭ་ལ་ཏར་འཕྲིན་ཞིག་བསྐུར་བ་དང་། ཏར་
འཕྲིན་གྱི་ངོ་བཤུས་རེ་ཞིང་ཆེན་དང་གྲོང་ཁྱེར་ཨུ་ཡོན་ལྷན་ཁང་ཁག་ལའང་སྐུར་གྱི་ཡོད་
པས་དེ་དུས་ང་ཅང་སུའུ་ཞིང་ཆེན་ཨུ་ཡོན་ལྷན་ཁང་གི་དྲུང་ཡིག་ཡིན་སྟབས་ངས་ཏར་
འཕྲིན་དེ་མཐོང་བྱུང༌། ཏར་འཕྲིན་དེའི་ནང་མའོ་ཙེ་ཏུང་གིས་ཀྲང་གོ་ཧྭ་ལ་རང་འགུལ་གྱིས་
ཏཱ་ལའི་བླ་མར་ཕོ་བྲང་པོ་ཏ་ལ་ནས་རྒྱ་དཀར་ནག་གི[བོད་དང་རྒྱ་གར་གྱི]ས་མཚམས་བར་
འགྲོ་ལམ་ཞིག་སྤྲད་དེ་ཏཱ་ལའི་བླ་མ་རྒྱ་གར་དུ་ཕྱིར་འཐེན་བྱེད་འཇུག་དགོས་པའི་མཛུབ་
སྟོན་བྱས་འདུག །ཏར་འཕྲིན་དེའི་ནང་ཀྲང་གོ་ཧྭ་ཡིས་ལས་དོན་ཇི་ལྟར་སྒྲུབ་དགོས་པ་དང་།
ག་དུས་འགོ་འཛུགས་དགོས་པ། ས་གནས་གང་དུ་རྒྱ་དམག་གིས་དྲག་རྒོལ་བྱེད་ཀྱི་ཡོད་
པའི་རྣམ་པ་སྟོན་དགོས་པ་སོགས་གཏན་འབེབས་ཞིབ་ཕྲ་བྱས་འདུག །འདི་ལྟར་ཏཱ་ལའི་
བླ་མ་དངོས་གནས་རྒྱ་གར་དུ་བྲོས་ཐར་བ་རེད། བཀའ་སློབ་འདི་འདྲ་ང་ཚོས་གནས་ཚུལ་
འདི་འདྲའི་རིགས་ཐག་གཅོད་བྱེད་སྐབས་ཀྱི་རྒྱུན་ཤེས་ལས་འདས་པ་རེད། མའོ་ཙེ་ཏུང་
གིས་བསམ་བློ་འདི་ལྟར་བཏང་བ་ཏཱ་ལའི[བླ་མ]བོད་མི་དམངས་ཀྱི་སེམས་ནང་སངས་རྒྱས་
སྐུ་རློན་པ་ཞིག་ཡིན་སྟབས་རེད། ཏཱ་ལའི་བླ་མ་གསོན་པོར་བཟུང་ན་ཐག་གཅོད་བྱེད་བདེ་
པོ་མེད་པ་དང༌། མེ་མདའ་བརྒྱབ་ནས་བསད་ནའང་འཚམ་པོ་མེད། འདིས་མའོ་ཙེ་ཏུང་གི་
བསམ་བློ་གཏོང་སྟངས་མི་ཀུན་ལས་ལྷག་པ་ཡིན་པ་སྟོན་གྱི་ཡོད།
གོང་གི་དུམ་ཚན་དེའི་ནང་ནོར་འཁྲུལ་མི་ཉུང་བ་ཞིག་ཡོད་པ་དེ་ཚོས་ཞུད་ཅཱ་ཐུན་གྱི་སྐད་ཆ་སྤྱི་
ཡོངས་ཡིད་རྟོན་རུང་བ་ཡིན་མིན་ལ་དོགས་པ་སྐྱེ་དགོས་བཟོས་ཡོད། དེའང་སྐབས་དེ་དུས་
ཀྲང་གོ་ཧྭ་བོད་ནང་མེད་ཅིང༌། ཏཱ་ལའི་བླ་མའང“ཕོ་བྲང་པོ་ཏ་ལའི་ནང་ཚུད་དེ་ཕྱིར་མ་ཐར་བར་
བསྡད”མེད། དེར་མ་ཟད། ཏཱ་ལའི་བླ་མ་ནོར་བུ་གླིང་ཁ་ནས་ཆིབས་བསྒྱུར་གནང་སྐབས་ཁོང་
གིས་རྒྱ་གར་གྱི་ལམ་ཐག་ཧྲིལ་པོར་འཆར་གཞི་བཏིང་མེད་པ་དང༌། བྲོས་བྱོལ་དུ་ཕེབས་པའི
ལམ་ཐག་ཕྱེད་ཀའི་རིང་ཁོང་དང་ཁོང་གི་སྐུ་བཅར་དཔོན་རིགས་ཚོས་བོད་ནང་བཞུགས་ཏེ་རྒྱ་མི་
དང་མུ་མཐུད་འབྲེལ་མོལ་གནང་རྒྱུའི་དགོངས་པ་བཞེས་ཡོད། ཁོང་ཚོས་ལམ་བར་དུ་མཚན་
མོ་ཞག་སྡོད་བྱེད་སར་གནས་སྟངས་ལ་དཔགས་ཏེ་ཕྱི་ཉིན་གྱི་འགྲུལ་ལམ་ཐོག་གྲོས་བསྡུར་གནང་
རྗེས་སྐབས་བསྟུན་ཐག་གཅོད་གནང་བ་དང༌། མཚོ་སྣ་བརྒྱུད་རྒྱ་གར་དུ་ཕེབས་རྒྱུའི་གནད་དོན་
དེ(སྤྱིར་ཁོང་ཚོས་དེའི་སྐོར་ལ་སྔོན་ལའང་གྲོས་བསྡུར་གནང་ཡོད་སྲིད་ཀྱང)འགྲུལ་བཞུད་ཀྱི་
མཐའ་མཇུག་མཚམས་ཏེ། ཕྱི་ཟླ་༣ ཚེས་༢༦ ཉིན་གཞི་ནས་ཐག་གཅོད་གནང་བ་རེད། དེར་
བརྟེན། ལིའི་ཇོད་ཀྱི་ཕྱིར་དྲན་ཟོལ་མ་དང་འདྲ་བར་མའོ་ཙེ་ཏུང་གིས་ཏཱ་ལའི་བླ་མ་བྲོས་བཏང་བ་
རེད་ཅེས་པའི་བརྗོད་ལུགས་ཀྱི་དཔང་རྟགས་སུ་ཞུད་ཅཱ་ཐུན་གྱི་སྐད་ཆའང་ལུང་འདྲེན་བྱས་ན་
འགྲིག་ཐབས་མེད།
ཇིའི་ཡའུ་ཧྲོན་གྱི་དེབ་དེའི་ནང་ཤོག་གྲངས་ངེས་ཅན་ཞིག་ཐོག་རྒྱ་དམར་བོད་ལྗོངས་དམག་
ཁུལ་ཁང་གི་གསང་འཕྲིན་ཚན་པའི་འགོ་གཙོ་ཅང་ཝེན་ཆིའི་ཡིས་ཏཱ་ལའི་བླ་མ་བྲོས་བྱོལ་དུ་ཕེབས་
སྟངས་ལ་ངོས་འཛིན་ཇི་ལྟར་བྱས་པའི་སྐོར་བཀོད་ཡོད་ཀྱང་། ཅང་ཝེན་ཆིའི་ཡིས་འགྲེལ་བཤད་
བརྒྱབ་པའི་ཕྱི་ཟླ་༣ ཚེས་༡༧ ཉིན་གྱི་གནས་ཚུལ་དེ་ཚོ་རྟོག་སྒྲུང་འདྲ་པོ་ཡོད། ཤོག་ལྷེ་དེ་
ཚོའི་ཐོག“སྐྱིད་ཆུའི་གྲུ་ཁར་ཡིབ་ནས་བསྡད་ཡོད་པའི་ང་ཚོའི་གསང་བའི་ལས་བྱེད་ཀྱིས་མེ་མདའ་
རིང་མདའ་ཐོགས་པའི་མི་ལྔ་བརྒྱ་དྲུག་བརྒྱ་ཙམ་ནོར་བུ་གླིང་ཁ་ནས་ཐོན་པ་དང༌། ཁོ་ཚོས་གོམ་
པ་བརྒྱབ་ནས་ཆུ་བོའི་ཕར་ངོགས་སུ་ཕྱིན་རྗེས་དེ་ནས་ལྷོ་ཕྱོགས་སུ་ཕྱིན་པའི་གནས་ཚུལ་སྙན་
སེང་ཞུས”ཞེས་བྲིས་ཡོད། འགྲེལ་བཤད་འདི་རྗེས་ལ་བྱུང་བའི་ལྷ་སའི་དམག་འཁྲུག་སྐབས་
ཀྱི་གནས་ཚུལ་གཞན་དག་སྐོར་ཡིན་པར་སྣང་བ་ལས་དེ་དང་ཏཱ་ལའི་བླ་མ་བྲོས་བྱོལ་དུ་ཕེབས་
སྟངས་དངོས་དབར་མཐུན་པའི་ཆ་ཟུར་ཙམ་ཡང་མེད།
ཏཱ་ལའི་བླ་མ་བཙན་ཁྲིད་བྱས་པ་རེད་ཅེས་པའི་རྒྱ་ནག་གཞུང་གི་བརྗོད་ལུགས་གཞན་པ་དེ་
མའོ་ཙེ་ཏུང་ངོ་མས་དྲིལ་བསྒྲགས་ཆེད་ཁྱབ་སྤེལ་བཏང་བ་གསལ་པོ་རེད། སྐབས་དེའི་ལོ་རྒྱུས་
ཕྱི་ལོ་༡༩༩༣ ལོར་པར་འགྲེམས་བྱས་པའི་དེབ་ཅིག་ནང་ཇིའི་ཡའུ་ཆྩོན་གྱིས་ཏཱ་ལའི་སྐོར་ལ་
བླ་མ་བྲོས་བྱོལ་དུ་ཕེབས་པའི་བརྡ་ཐོ་འབྱོར་རྗེས་མའོ་ཙེ་ཏུང་གིས་རྒྱ་དམར་བོད་ཀྱི་ལས་དོན་
ཨུ་ཡོན་ལྷན་ཁང་ལ་ཕལ་ཆེར་ཕྱི་ཟླ་༣ ཚེས་༢༠ ཉིན་བསྐུར་བ་ཡིན་སྲིད་པའི(ཚེས་ཆ་མ་
བཀོད་པའི)མཛུབ་སྟོན་ཞིག་ལུང་འདྲེན་བྱས་ཡོད། ལུང་འདྲེན་དེའི་ནང་ཏཱ་ལའི་བླ་མ་བཙན་ཁྲིད་
བྱས་པ་རེད་ཅེས་པའི་བརྗོད་ལུགས་དེ་རྫུན་བཟོ་བྱས་པ་ཞིག་ཡིན་པའི་རྟགས་མཚན་གསལ་པོ་
ཡོད་དེ།
བོད་པའི་བཀའ་ཤག་རུ་ཚོགས་ཀྱིས་ཡོངས་གྲགས་ཐོག་རྒྱལ་ཁབ་ལ་རྒྱབ་གཏོད་བྱས་
པ་དང༌། ཏཱ་ལའི་བླ་མ་བྲོས་བྱོལ་དུ་སོང་བ། ངོ་ལོག་ཇག་པས་ང་ཚོའི་དམག་དོན་སྒྲིག་
བཀོད་ལ་དྲག་རྒོལ་བྱས་པ། ད་དུང་བོད་ཀྱི་ཆབ་སྲིད་གནས་སྟངས་ཡོངས་སུ་ཁ་གསལ་
པོ་ཆགས་པ་བཅས་ཚང་མ་གནས་ཚུལ་ཡག་པོ་རེད། འོན་ཀྱང༌། ང་ཚོས་ཏཱ་ལའི་བླ་མའི་
མིང་གྲགས་ང་ཚོའི་ཁེ་ཕན་ཆེད་བེད་སྤྱོད་གཏོང་ཆོག་གི་རེད། ད་ལྟའི་ཆར་ང་ཚོས་ཏཱ་ལའི་
བླ་མ་བྲོས་བྱོལ་དུ་ཕྱིན་པ་རེད་ཅེས་གསལ་བསྒྲགས་བྱེད་རྒྱུ་མེད་ལ། ཁོང་གཏེ་དཔོན་རེད་
ཅེས་མིང་སྨོས་བྱེད་རྒྱུ་མེད། དེ་བས་ང་ཚོས་ཁོང་ངོ་ལོག་པས་བཙན་ཁྲིད་བྱས་པ་རེད་
ཅེས་མུ་མཐུད་རྒྱུན་བསྐྱངས་ནས་ཤོད་དགོས། འདི་འདྲ་བྱས་ན་དགྲ་བོས་ཏཱ་ལའི་བླ་མའི་
མིང་ཐོག་ནས་མང་ཚོགས་ལ་གྱེན་ལོག་བྱེད་དགོས་པའི་སྐུལ་མ་བྱས་ནའང་ནུས་མེད་
ཆགས་རྒྱུར་ཕན་ཐོགས་ཡོང་སྲིད། གལ་སྲིད་པཎ་ཆེན་རིན་པོ་ཆེས་ངོ་ལོག་པའི་ཁོངས་
སུ་ཞུགས་ན་ཁོང་གསོད་མི་ཆོག་ལ། ཁོང་ཕྱིའི་རྒྱལ་ཁབ་ཅིག་ལ་བྲོས་བྱོལ་དུ་དེ་བས་ཀྱང་
གཏོང་མི་ཆོག 
ཏཱ་ལའི་བླ་མ་ངོ་ལོག་པས་བཙན་ཁྲིད་བྱས་པ་རེད་ཅེས་བཤད་ན་བོད་པའི་འགོག་རྒོལ་ནུས་པ་ཆུང་
དུ་འགྲོ་རྒྱུ་རེད་སྙམ་སྟེ་མའོ་ཙེ་ཏུང་གིས་སྒྲུང་དེ་སྐབས་དེར་བོད་ཡིག་ཐོག་དེབ་ཆུང་ནང་བཀོད་
བཅུག་པ་དང༌། དེབ་ཆུང་དེ་ཚོ་གང་སར་འགྲེམས་སྤེལ་བྱས་པ་རེད།
ཡ་མཚན་པ་ཞིག་ལ་ཕྱི་ལོ་༡༩༩༥ ལོར་མའོ་ཙེ་ཏུང་གི་བཀོད་ཁྱབ་གནད་བཤུས་དེ་
གཞུང་འབྲེལ་ནང་ཁུལ་དཔྱད་གཞིའི་ཡིག་ཆ་ཞིག་ནང་ཐོན་ཡོད་ཀྱང༌། དེའི་ནང་ཏཱ་ལའི་བླ་མ་
དང་པཎ་ཆེན་རིན་པོ་ཆེ་རྒྱ་མི་རང་གི་ཁེ་ཕན་ཆེད་བེད་སྤྱོད་གཏོང་རྒྱུའི་སྐོར་གྱི་བརྗོད་པ་དེ་ཚོ་
བཀོད་མེད། དེས་གང་སྟོན་གྱི་ཡོད་དམ་ཞེ་ན། ཇིའི་ཡའུ་ཧྲོན་གྱིས་ལོ་གཉིས་གོང་ལ་གནད་
དོན་དེ་ཚོ་ཁོ་རང་གི་དེབ་ནང་བཀོད་པ་ནོར་འཁྲུལ་བཟོས་པ་ཡིན་སྲིད་པ་དང་། རྒྱ་ནག་དམར་
ཤོག་ཚོགས་པས་གནས་ཚུལ་དེ་ཚོའི་རིགས་ཡིག་ཆའི་ནང་འཇོག་འདོད་མེད་པ་ཁ་གསལ་པོ་
ཡིན་པ་སྟོན་གྱི་ཡོད།
མཐའ་མཇུག་རྒྱ་ནག་དམར་ཤོག་ཚོགས་པས་ཕྱི་ལོ་༢༠༠༨ ལོར་བཟོ་བཅོས་བརྒྱབ་པའི་
མའོ་ཙེ་ཏུང་གི་བཀོད་ཁྱབ་དེ་མི་མང་གི་ཤེས་རྟོགས་ཆེད་པར་སྐྲུན་བྱས་ཡོད་ཅིང་། དེའི་ནང་འདི་
ལྟར་གསལ་ཡོད་དེ།
མའོ་ཙེ་ཏུང་གིས་ཏཱ་ལའི་བླ་མ་ཕྱིར་བྲོས་པ་ཤེས་རྟོགས་བྱུང་རྗེས་མཛུབ་སྟོན་བྱས་དོན།
༡༽ [ཏཱ་ལའི་བླ་མ]རྒྱལ་ཁབ་ལ་རྒྱབ་གཏོད་བྱེད་མཁན་རེད་ཅེས་བཤད་ན་རྗེས་ལ་ཁོང་
གིས་རང་ཉེས་ངོས་ལེན་དང་འགྱོད་བཤགས་བྱས་ན་མ་གཏོགས་ཕྱིར་ལོག་ཐུབ་ཀྱི་མ་རེད།
༢༽མིས་བཙན་ཁྲིད་བྱས་པ་རེད་ཅེས་བཤད་ན་ཁོང་གིས་ངོ་ལོག་པ་གཞན་དང་ཁ་བྲལ་
ནས་གང་མགྱོགས་ཕྱིར་ལོག་པའི་རེ་བ་ཡོད། གལ་ཏེ་ཁོང་གིས་ཕྱིར་ལོག་བྱས་ན་ནོར་
བུ་གླིང་ཁ་དང་མི་དམངས་འཐུས་མིའི་ཚོགས་ཆེན་གྱི་གོ་གནས་དེ་ཚོ་སྔར་བཞིན་ཁོང་ལ་
34དབང་གི་ཡོད།
ཏཱ་ལའི་བླ་མ་ཕྱི་ལོ་༡༩༥༩ ལོར་བྲོས་བྱོལ་དུ་ཕེབས་སྐབས་རྒྱལ་ཡོངས་མི་དམངས་འཐུས་མིའི་
ཚོགས་ཆེན་རྒྱུན་ལས་ཨུ་ཡོན་ལྷན་ཁང་གི་ཨུ་ཡོན་ཀྲང་གཞོན་པ་ཡིན་པ་དང༌། རྒྱལ་སྤྱིའི་ཐོག་
ཏུ་ཁོང་བོད་ཀྱི་ཆོས་སྲིད་དབུ་ཁྲིད་ལ་ངོས་འཛིན་བྱེད་ཀྱི་ཡོད། དེར་བརྟེན། རྒྱ་ནག་གཞུང་གི་
མདུན་ལ་རྒྱལ་སྤྱིར་འགྲེལ་བཤད་མི་རྒྱག་ཐབས་མེད་ཀྱི་གནད་དོན་ཞིག་ལྷག་ཡོད་ཅིང༌། དེ་ནི་ཏཱ་
ལའི་བླ་མས་ཅིའི་ཕྱིར་རང་གི་མི་མང་རྒྱབ་ཏུ་བསྐྱུར་ཏེ་ཕྱི་རྒྱལ་ཞིག་ཏུ་ཡུལ་བྱོལ་ལ་ཕེབས་པའི
གནད་དོན་དེ་རེད། དེ་ལ་བརྟེན་ནས་ཏཱ་ལའི་བླ་མ་ངོ་ལོག་པས་བཙན་ཁྲིད་བྱས་པ་རེད་ཅེས་པའི་
བརྗོད་ལུགས་དེ་ཆེས་ཐོག་མ་ནས་ཐོན་པ་རེད། རྒྱ་གར་ནང་ཡུལ་བྱོལ་དུ་སླེབས་རྗེས་ཏཱ་ལའི་བླ་
མས་ཏེཛ་པུར་ས་གནས་སུ་གསར་འགོད་འགྲེམས་ཡིག་ཐོག་མ་དེ་བཀྲམ་པ་དང༌། དེའི་ནང་ཁོང་
གིས“ཁོང་ཉིད་ལྷ་ས་དང་བོད་ནས་རྒྱ་གར་དུ་རང་གི་འདོད་པ་ལྟར་ཕེབས་ཡོད་པ་ལས། སུས་
ཀྱང་ཁོང་ལ་བཙན་ཤེད་གཏོང་མཁན་མ་བྱུང”ཞེས་ཁ་གསལ་པོར་གསུངས་ཡོད་ཀྱང་། རྒྱ་ནག་
ཤིན་ཧྭ་གསར་འགྱུར་ཁང་གིས་འཕྲལ་མ་ཉིད་དུ་ཁོང་གི་གསར་འགོད་འགྲེམས་ཡིག་དེ་ཁོང་བཙན་
ཁྲིད་བྱེད་མཁན་ཚོས་ཁོང་གི་མཚན་ཐོག་ལ་འགྲེམས་སྤེལ་བྱས་པ་ཡིན་ལུགས་ལྟ་བུར་བཤད་དེ་
དེར་དགག་པ་བརྒྱབ་པ་རེད། དེ་ལྟར་ཡང༌། རྒྱ་གར་ནང་སྐྱབས་བཅོལ་དུ་འབྱོར་རྗེས་ཏཱ་ལའི་བླ་
མ་སླར་ཡང་ཀུན་གྱི་མཐོང་ཡུལ་དུ་ཐོན་པ་དང༌། ཁོང་གིས་ཡོངས་གྲགས་ཐོག་རྒྱ་ནག་གཞུང་གི་
བརྗོད་བབས་དེའི་ཐོག་གསལ་བཤད་གནང་བར་བརྟེན་རྒྱལ་སྤྱིའི་ཐོག་ཁོང་བཙན་ཁྲིད་བྱས་པ་རེད་
ཅེས་པའི་བརྗོད་ལུགས་དེར་ཡིད་ཆེས་བྱེད་མཁན་མེད།
འོན་ཀྱང་། ཕྱོགས་གཞན་དེར་ནོར་འཁྲུལ་རྩ་བ་ནས་བཟོས་མ་མྱོང་ལ། བཟོའང་མི་སྲིད་
པའི་མའོ་ཙེ་ཏུང་གིས་ཏཱ་ལའི་བླ་མ་རྒྱ་གར་དུ་གློད་པ་རེད་ཅེས་པའི་ཡིད་དབང་འཕྲོག་པའི་བརྗོད་
ལུགས་དེ་རྒྱ་ནག་རྒྱལ་ནང་དུ་དྲིལ་བསྒྲགས་ཀྱི་ལག་ཆ་ཡག་པོ་ཞིག་ཆགས་པ་དང་། ང་རང་
གཞོན་དུས་སུའང་ཡང་ཡང་གོ་མྱོང་། འོན་ཀྱང༌། སྒྲུང་དེ་བསྐྱར་ཟློས་ཡང་ཟློས་ཇི་ཙམ་བྱས་ཀྱང༌།
བདེན་པ་ཡིན་མི་སྲིད། གང་ཡིན་ཞེ་ན། ཕྱི་ཟླ་༣ ཚེས་༡༧ ཉིན་མཚམས་སུ་མའོ་ཙེ་ཏུང་གིས་ཏཱ་
ལའི་བླ་མ་བྲོས་མི་ཐར་བ་བྱེད་དགོས་པའི་བཀོད་ཁྱབ་བཏང་ཡོད་པ་དང༌། ཏཱ་ལའི་བླ་མ་འབྲོས་མ་
འབྲོས་ལ་ཁྱད་པར་མེད་ཅེས་པའི་སྐད་ཆ་དེ་མའོ་ཙེ་ཏུང་གིས་ཏཱ་ལའི་བླ་མ་འགོག་ཐབས་བྱས་ཀྱང་
འགོག་ཐུབ་ཀྱི་མེད་པ་གསལ་པོར་ཤེས་ཀྱི་ཡོད་པ་མང་ཚོགས་ཁྲོད་སྦེད་ཐབས་བྱས་པ་ཞིག་ཡིན་
སྲིད། བོད་ཀྱི་ས་ཁྱོན་ཆེན་པོ་ཡིན་པ་དང་། ས་མཚམས་ཀྱང་དེ་བཞིན་རྒྱང་ཐག་རིང་པོ་ཡོད། དེའི་
ཐོག་སྐབས་དེར་བོད་ནང་དུ་ཡོད་པའི་མའོ་ཙེ་ཏུང་གི་དམག་དཔུང་ལ་བོད་ནས་ཕྱིར་འཐོན་པའི་
འགྲོ་ལམ་ཚང་མ་འགོག་པའི་ནུས་པ་མེད།
དེའི་ཐོག་གལ་ཏེ་མའོ་ཙེ་ཏུང་གིས་ཏཱ་ལའི་བླ་མ་དངོས་གནས་བྲོས་བྱོལ་དུ་གཏོང་འདོད་བྱུང་
ཡོད་ན་ཁོང་གིས་དམིགས་སུ་བཀར་ནས་དེ་འབྲེལ་བཀོད་ཁྱབ་བཏང་ཡོད་ངེས་ཡིན་ཡང༌། དེ་
འདྲའི་ཁུངས་སྐྱེལ་དཔང་རྟགས་ཤིག་དུས་ད་ལྟ་བར་ཐོན་མེད། ད་དུང་མའོ་ཙེ་ཏུང་གིས་ཏཱ་ལའི་
བླ་མ་དངོས་གནས་བྲོས་བྱོལ་དུ་གཏོང་རྩིས་ཡོད་ན་ལྷ་སར་ཡོད་པའི་རྒྱ་དམག་དང་ཡུལ་དམག་
སྟོང་ཕྲག་མང་པོར་ཏཱ་ལའི་བླ་མ་དང་ཁོང་གི་ཆིབས་ཞབས་ཚོར་མེ་མདའ་རྒྱག་མི་ཆོག་པའི་གཞུང་
འབྲེལ་ཉེན་བརྡ་འབྱོར་དགོས་ངེས་རེད། གང་ཡིན་ཞེ་ན། གལ་ཏེ་ཁོ་ཚོས་འགལ་འཛོལ་ཤོར་ན་
མའོ་ཙེ་ཏུང་གི་འཆར་གཞི་ལེགས་གྲུབ་ཡོང་གི་མ་རེད། འོན་ཀྱང་། སྐབས་དེར་ལྷ་སར་དངོས་སུ་
ཡོད་པའི་རྒྱ་རིགས་དཔང་མི་དང་ལས་ཞུགས་པ་ཚོས་དུས་ཕྱིས་སུ་བྲིས་པའི་ཕྱིར་དྲན་རྩོམ་ཡིག་
དང་རང་གི་མི་ཚེའི་ལོ་རྒྱུས་གང་ནའང་དེ་འདྲའི་བཀོད་ཁྱབ་སྐོར་རྩ་བ་ནས་བཀོད་མེད། མའོ་ཙེ་
ཏུང་གིས་ཏཱ་ལའི་བླ་མ་གློད་པ་རེད་ཅེས་པའི་སྐད་ཆ་དེ་ཞུད་ཅཱ་ཐུན་དང་། ལིའི་ཇོད། ཇིའི་ཡའུ་རྕོན་
སོགས་སྐབས་དེར་དངོས་སུ་ལྷ་སར་མེད་ཅིང༌། ལས་དོན་དེ་ཚོའི་ནང་ཞུགས་མ་མྱོང་བའི་མིས་
བྲིས་པའི་རྩོམ་ཡིག་ནང་དུ་མ་གཏོགས་མཐོང་རྒྱུ་མེད་པ་དང༌། ཁོ་ཚོ་ཚང་མར་ཏཱ་ལའི་བླ་མ་བྲོས་
བྱོལ་དུ་གཏོང་དགོས་ཞེས་པའི་མའོ་ཙེ་ཏུང་གི་བཀོད་ཁྱབ་གཅིག་མཚུངས་སུ་སྟོན་རྒྱུ་མེད། དོན་
དངོས་ཐོག་བོད་ནང་ས་གནས་དངོས་སུ་ཡོད་པའི་རྒྱ་མིའི་དམག་དཔོན་ཚོས་བྲིས་པའི་རང་གི་མི་
ཚེའི་ལོ་རྒྱུས་དང་ཕྱིར་དྲན་རྩོམ་ཡིག་ཚང་མའི་ནང་ཁོ་ཚོས་ཏཱ་ལའི་བླ་མ་དང་ཆིབས་ཞབས་ཚོ་
བྲོས་བྱོལ་དུ་ཕེབས་པ་དངོས་སུ་མཐོང་བའམ། ཡང་ན་དེ་འདྲའི་མི་ཚོགས་ཤིག་མཐོང་བའི་སྐོར་
གང་ཡང་བཀོད་མེད།
སྐབས་དེར་མའོ་ཙེ་ཏུང་གིས་མི་ཤེས་པར་བྲོས་བྱོལ་དུ་ཕེབས་མཁན་བོད་པའི་མཐོ་རིམ་
ཆོས་ལུགས་མི་སྣ་ཏཱ་ལའི་བླ་མ་ཙམ་མ་ཚད། ད་དུང་རྒྱལ་བ་ཀརྨ་པ་སྐུ་ཕྲེང་བཅུ་དྲུག་པའང་ཡོད།
དེ་དུས་རྒྱལ་བ་ཀརྨ་པའང་བྲོས་བྱོལ་དུ་ཕེབས་བཞིན་ཡོད་པ་དང༌། ཁོང་ཏཱ་ལའི་བླ་མ་ལས་ཉིན་
གཉིས་སྔོན་ལ་འབྲུག་གི་ས་ཁོངས་སུ་སླེབས་ཡོད་ཀྱང༌། ཁོང་བྲོས་བྱོལ་དུ་ཕེབས་པའི་སྐོར་ལ་
འགྲེལ་བཤད་འདྲ་མིན་སྣ་ཚོགས་རྒྱག་མཁན་བྱུང་མེད།
ཉིན་གང་དཀའ་ཚེགས་ཆེ་བའི་འགྲུལ་བཞུད་གནང་མཐར་ཏཱ་ལའི་བླ་མ་ཆིབས་ཞབས་དང་བཅས་
པ་སྐྱིད་གཤོངས་ར་སྨད་ཅེས་པའི་དགོན་པ་ཆུང་ཆུང་ཞིག་ཏུ་འབྱོར་བ་དང༌། དེར་ཁོང་ཚོས་ཞག་
སྡོད་དང་པོ་དེ་གནང༌། ཏཱ་ལའི་བླ་མའི་གཟིམ་ཆུང་དགོན་པའི་ཉིས་ཐོག་ལ་གྲ་སྒྲིག་ཞུས་ཡོད་པས་
ཁོང་དེའི་ནང་ཕེབས་པ་དང༌། ཁོང་གིས་ཞབས་ཕྱི་ཞིག་མངའ་རིས་རིན་པོ་ཆེ་འཚོལ་བར་བཏང༌།
ཁོང་ཚོས་འདས་པའི་ཆུ་ཚོད་བཅོ་བརྒྱད་ཙམ་རིང་རྟར་བཞོན་ཏེ་མྱུར་བགྲོས་བྱས་པར་བརྟེན་
རྟ་དང་མི་ཚང་མ་ཐང་ཆད་པ་དང་སེམས་ནད་ཆེན་པོས་ཟིན་ཡོད་ཀྱང༌། ཁོང་ཚོའི་ཁྲོད་ནས་ལོ་
ན་ཆུང་ཤོས་ཡིན་པའི་མངའ་རིས་རིན་པོ་ཆེ་གཅིག་པུ་སྐྱིད་སྣང་གིས་ཁེངས་ཡོད། ལམ་བར་དུ་
མངའ་རིས་རིན་པོ་ཆེས་མི་ཚོགས་ཀྱི་སྔ་རྗེས་གང་སར་རྟ་རྒྱུག་བཏང་ཡང་མི་རྒན་པ་ཚང་མས་
ཁོང་དགུང་ལོ་ཆུང་ཆུང་ལ་བསམས་ཏེ་ཁོང་གིས་ཏཱ་ལའི་བླ་མའི་གཅུང་པོ་ཞིག་གི་ཀུན་སྤྱོད་ཚུལ་
བཞིན་མི་ཁྱེར་བར་འཁང་ར་མ་བྱས། ཀུན་དགའ་བསམ་གཏན་གྱིས་མངའ་རིས་རིན་པོ་ཆེས་
དགའ་སྣང་གིས་ཁེངས་བཞིན་གང་སར་ཕར་རྒྱུག་ཚུར་རྒྱུག་བྱེད་བཞིན་པར་བལྟས་ཏེ་སེམས་
ནང་ཁོང་གིས་གནས་ཚུལ་གང་བྱུང་བ་རྩ་བ་ནས་ཤེས་ཀྱི་མེད་པ་འདྲ་སྙམ། ལོ་བཅུ་ཕྲག་མང་པོའི་
རྗེས་ལ་མངའ་རིས་རིན་པོ་ཆེས་སྤྲོ་སྣང་དང་བཅས“རྒྱལ་བ་རིན་པོ་ཆེས་ང་ཚོ་ཚང་མའི་ནང་ནས་
ངའི་གཅུང་པོ་གཅིག་པུ་དགའ་སྣང་ཆེན་པོས་སྐྱབས་བཅོལ་དུ་ཡོང་བ་རེད་ཅེས་གསུངས་པ་གོ་
མྱོང”ཞེས་གསུངས།
དགོང་མོ་དེར་མགྲོན་གཉེར་ཆེ་མོ་ཕ་ལྷ་དང༌། སྤྱི་ཁྱབ་མཁན་པོ་དགའ་བྲང་། ཀུན་བདེ་གླིང་ཛ་
སག །སྐུ་སྲུང་མདའ་དཔོན་ཕུན་ཚོགས་བཀྲ་ཤིས། བཀའ་བློན་རྣམ་པ་གསུམ། ད་དུང་ཀུན་དགའ་
བསམ་གཏན་བཅས་ཚོགས་འདུ་འཚོགས་ཏེ་སང་ཉིན་གྱི་ཕེབས་ཕྱོགས་སྐོར་ལ་བཀའ་བསྡུར་ཞིབ་
ཚགས་གནང་། ཀུན་བདེ་གླིང་ཛ་སག་གིས་ཐད་ཀར་འབྲུག་ཡུལ་བརྒྱུད་དེ་ཕེབས་ན་ལམ་ཐག་ཉེ་
ཤོས་ཡིན་པའི་དགོངས་ཚུལ་གསུངས་ཀྱང༌། ཀུན་དགའ་བསམ་གཏན་གྱིས་ལམ་ཐིག་དེ་ལྟར་ན་
ཏཱ་ལའི་བླ་མ་སྐུ་འཁོར་དང་བཅས་པ་ཡར་འབྲོག་གཡུ་མཚོའི་ནུབ་ཕྱོགས་ནས་བསྐོར་ཏེ་ཕེབས་
དགོས་པས་རྒྱལ་རྩེ་དང་གཞིས་རྩེ་ཁུལ་གྱི་རྒྱ་དམག་དང་འཕྲད་རྒྱུའི་ཉེན་ཁ་ཡོད། ད་དུང་ལམ་བར་
དུ་རྩྭ་ཐང་ཡངས་ཤིང་རྒྱ་ཆེ་བ་ཡོད་པས་ཞག་སྡོད་བྱེད་སའང་རྙེད་ཁག་པོ་རེད། དེར་བརྟེན། ཤར་
ཕྱོགས་སུ་ཕེབས་ནས་ཆུ་བཞི་སྒང་དྲུག་བསྟན་སྲུང་དང་བླངས་དམག་བཙལ་ན་ལེགས་པ་ཡོད་པ་
དང་། ཁོང་གིས་སྔོན་ཚུད་ནས་ཏཱ་ལའི་བླ་མ་ཆིབས་བསྒྱུར་གནང་གི་ཡོད་པའི་ལན་སྐྱེལ་བར་མི་
ཞིག་བཏང་ཟིན་ཞེས་བཤད། མཐའ་མཇུག་ཁོང་ཚོས་འཕྱོངས་རྒྱས་སུ་ཆིབས་བསྒྱུར་གནང་རྒྱུ་
དང་། དེར་སྐབས་ཤིག་རིང་ལྷ་སའི་གནས་ཚུལ་གྱི་འགྱུར་བ་ལ་གཟིགས་ཏེ་བཞུགས་རྒྱུ། དེ་ནས་
གང་དགའ་ཅི་ལེགས་བཀའ་བསྡུར་གནང་རྒྱུར་གྲོས་ཐག་བཅད། ཚོགས་འདུ་དེའི་སྐབས་སུ་
མགྲོན་གཉེར་ཆེ་མོ་ཕ་ལྷས་ལྷ་ས་ནས་མ་ཐོན་གོང་ཁོང་གིས་བདེ་སྐྱིད་གླིང་ཁའི་རྒྱ་གར་ཚོང་དོན་
སྐུ་ཚབ་ལ་གཅིག་བྱས་ན་ཏཱ་ལའི་བླ་མས་རྒྱ་གར་ནང་སྐྱབས་བཅོལ་ཞུ་དགོས་ཆགས་སྲིད་པ་རེད་
ཅེས་ལན་སྐྱེལ་བར་བཀྲས་ཁང་མཁན་ཆུང་ཐུབ་བསྟན་ཚེ་དཔལ་བཏང་བ་ཡིན་ཞེས་གསུངས།
ལྷོ་ཁར་ཏཱ་ལའི་བླ་མའི་སྐུ་ཕྱྭར་ཉེན་ཁ་ཡོང་བར་དོགས་ནས་ཚོགས་ཞུགས་པ་ཚོས་བོད་
གཞུང་གི་མཚན་ཐོག་ཏུ་གཤམ་གསལ་བཀའ་རྒྱ་བཏང་བ་རེད། ༡༽ དིང་རིའི་ཅ་དང་དམག་རྣམས་
འཕྲལ་དུ་རྒྱལ་རྩེ་ས་སྲུང་དུ་བཅར་དགོས་རྒྱུ་དང༌། ༢༽ གཞིས་རྩེ་ག་དང་དམག་དང༌། རྒྱལ་རྩེ་ང་
དང་དམག་རྣམས་འཕྲལ་དུ་ལྷ་སར་འབྱོར་དགོས་རྒྱུ། ༣༽ བྱང་སྤྱིར་བྱང་རྒྱུད་ཀྱི་འགྲོ་ལམ་ཁག་
དང༌། ཁ་པར་ལྕགས་སྐུད་བཅས་རྩ་གཏོར་གཏོང་དགོས་པ་དང༌། ལྷག་པར་འདམ་གཞུང་ཁུལ་གྱི་
གནམ་ཐང་གཏོར་བཅོམ། ཡང་ན་གནམ་ཐང་བཟུང་ཐབས་བྱེད་དགོས། བཀའ་རྒྱ་དེ་ཚོ་དངོས་སུ་
ལག་བསྟར་བྱས་མེད་ཅིང༌། ས་གནས་ཁག་ལ་འབྱོར་ཡོད་མེད་ཀྱང་ཁ་གསལ་པོ་མེད།
དགོང་མོ་དེར་ཏཱ་ལའི་བླ་མ་ཕེབས་རྗེས་ཉེན་སྲུང་ལ་བཅར་མཁན་མདའ་དཔོན་མདོ་མཁར་
སྲས་བསོད་ནམས་སྟོབས་རྒྱས་དང༌། སྐུ་སྲུང་རུ་དཔོན་བསོད་ནམས་བཀྲ་ཤིས་གཉིས་ཀྱིས་སྣེ་
ཁྲིད་པའི་སྐུ་སྲུང་དམག་བརྒྱ་ཙམ་སྐུ་བཅར་ཆིབས་ཞབས་ཚོའི་རྗེས་ཟིན་པར་སླེབས་པས་ཏཱ་ལའི་
བླ་མའི་སྲུང་བྱར་དཔུང་སྣོན་གང་ལེགས་བྱུང་བ་དང་། ཏཱ་ལའི་བླ་མའི་སྐུ་ཕྱྭའི་སྲུང་སྐྱོབ་འཆར་གཞི་
གསར་པ་ཞིག་བཏིང་བ་རེད། དེ་ནས་བཟུང་ཏཱ་ལའི་བླ་མའི་མཐའ་སྐོར་དུ་སྐུ་སྲུང་རིམ་པ་གསུམ་
ཡོད་དེ། མི་གྲངས་བརྒྱ་ཙམ་ལས་གྲུབ་པའི་ཀ་དང་སྐུ་སྲུང་དམག་གིས་ནང་མའི་སྐུ་སྲུང་དང༌། མི་
གྲངས་བརྒྱ་ཙམ་ལས་གྲུབ་པའི་ཁ་དང་དམག་གིས་རིམ་པ་བར་མའི་སྐུ་སྲུང༌། མི་གྲངས་ཉིས་བརྒྱ་
ཙམ་ཡོད་པའི་ཆུ་བཞི་སྒང་དྲུག་བསྟན་སྲུང་དང་བླང་དམག་གིས་རིམ་པ་ཕྱི་མའི་སྐུ་སྲུང་ཞུས། དེ་
རྗེས་ཚང་མས་ཉིན་མོའི་དགུང་ངམ། ཡང་ན་མཚན་དགུང་གང་ལ་འགྲུལ་བཞུད་བྱས་ན་གང་དགའ་
གྲོས་བསྡུར་བྱས་མཐར་ཉིན་མོར་ཕེབས་ན་བདེ་འཇགས་ཆེ་བར་བསམས་ཏེ་ཉིན་མོའི་དགུང་ལ་
ཕེབས་རྒྱུའི་ཐག་གཅོད་བྱས།
ཕྱི་ཟླ་༣ ཚེས་༡༩ ཉིན་ཏཱ་ལའི་བླ་མས་པཎ་ཆེན་རིན་པོ་ཆེར་གློ་བུར་གྱི་རྐྱེན་ངན་ལ་
བརྟེན་ནས་ལྷ་ལྡན་རྒྱལ་ཁབ་ནས་རེ་ཞིག་ལྷོ་ཁ་ཕྱོགས་སུ་གསང་བྲོས་ཕེབས་དགོས་བྱུང་སོང་
བས་ཀུན་གཟིགས་པཎ་ཆེན་རིན་པོ་ཆེ་མཆོག་ནས་བོད་ཀྱི་བསྟན་སྲིད་ཀྱི་བདེ་དོན་སྐོར་གྲོགས་
ཕན་གང་ཐུབ་གནང་སྐྱོང་ཡོང་བ་ཞེས་ཕྱག་ཡིག་ཅིག་བྲིས་གནང་བ་དང༌། དེའི་ཐོག་ཏུ་ཁོང་གི་
གཡང་ཊིའི་སྦུག་དམ་བསྐྱོན་ནས་བང་ཆེན་ཞིག་གཞིས་ཀ་རྩེར་སྐྱེལ་བར་མངགས། སྐུ་བཅར་
བཀའ་བློན་རྣམ་པས་ཀྱང་ལྷ་སར་བཞུགས་པའི་ཕྱག་སྦྲེལ་བཀའ་བློན་ང་ཕོད་ངག་དབང་འཇིགས་
མེད་དང་བསམ་བློ་ཚེ་དབང་རིག་འཛིན་ལ“ངེད་ཅག་རྣམས་རང་དབང་གི་དོན་དུ་བསམ་ཕྱོགས་
གཅིག་མཐུན་ཡིན་སྟབས་རྣམ་གཉིས་ནས་རང་གཞུང་དགའ་ལྡན་ཕོ་བྲང་གི་རྒྱལ་བསྟན་ཆབ་
སྲིད་དང་། རྒྱ་ཆེའི་མི་མང་གི་བདེ་དོན་དུ་གྲོགས་ཕན་གང་ཐུབ་གནང་དགོས”ཞེས་ཕྱག་བྲིས་
རེ་གནང༌། འོན་ཀྱང་། ད་བར་པཎ་ཆེན་རིན་པོ་ཆེ་དང་། ང་ཕོད། བསམ་ཕོ་བཅས་ལ་ཡི་གེ་དེ་ཚོ་
ལག་སོན་བྱུང་ལུགས་གསལ་བའི་ཡིག་ཆ་གཅིག་ཀྱང་མཐོང་ཡུལ་དུ་མེད།
ཉིན་དེ་རང་ལ་པཎ་ཆེན་རིན་པོ་ཆེས་གཞིས་ཀ་རྩེ་ནས་དམག་སྤྱི་ཐན་ཀྭན་སན་ལ་“དྲག་
པོའི་ངོ་ལོག་ཟིང་འཁྲུག་ཐལ་བའི་རྡུལ་དུ་རློག་པའི”ལས་དོན་ནང་ཁོང་གིས་གཞིས་ཀ་རྩེ་ལས་
དོན་ཨུ་ཡོན་ལྷན་ཁང་དང་རྒྱ་དམག་ལ་མཐུན་འགྱུར་གནང་འདོད་ཡོད་པའི་ཏར་འཕྲིན་ཞིག་
བཏང་ཡོད།
ར་སྨད་དགོན་པ་ནས་ཆིབས་
ཐོན་གནང་བ་ནས་བཟུང་ཆིབས་
ཞབས་རྣམས་ཚོགས་ཆུང་གསུམ་
ལ་བགོས་པ་དང༌། རྒྱལ་ཡུམ་
ཆེན་མོ་དང་སྐུའི་གཅེན་མོ་སྔོན་
ལ་ཕེབས། ཁོང་ཚོར་ཆུ་བཞི་སྒང་
དྲུག་གི་སྲུང་དམག་གིས་སྲུང་སྐྱོབ་
བྱས། ཏཱ་ལའི་བླ་མས་བུད་མེད་
ཚོ་མགྱོགས་ཙམ་ཕེབས་ཐུབ་ཆེད་
མངའ་རིས་རིན་པོ་ཆེ་སྐུ་གམ་དུ་
ཉར་ནས་ཚོགས་ཆུང་དབུས་སུ་
ཕེབས་པ་དང༌། བཀའ་བློན་དང་
ཡོངས་འཛིན་རྣམ་པའི་ཚོགས་ཆུང་
རྗེས་ལ་ཕེབས། ཁོང་ཚོར་སྐུ་སྲུང་
རིམ་པ་མང་པོ་ཡོད་པ་དང༌། ཏཱ་
ལའི་བླ་མས་ཆིབས་ཞབས་རྣམས་
དང་གཅིག་མཚུངས་ཀྱི་ན་བཟའ་ཕྱུ་ཆེན་བཞེས་ཡོད་སྟབས་སྐུ་སྲུང་དམག་མི་མང་པོས་ཁོང་
ཞལ་མ་ཚོར།
ཕྱི་ཟླ་༣ ཚེས་༡༩ ཉིན་གྱི་དགོང་དྲོ་ཁོང་ཚོས་བོད་ཁྱོན་ཡོངས་སུ་སྣམ་བུའི་ཐོན་
ཁུངས་ལེགས་པར་སྐད་གྲགས་ཡོད་པའི་གྲོང་གསེབ་ཆུང་ངུ་ལྕེ་བདེ་ཞོལ་ཞེས་པར་ཞག་
སྡོད་གནང་བ་དང༌། ཏཱ་ལའི་བླ་མ་གྲོང་གསེབ་དེའི་རྡོ་ཕུད་ཆོས་འཁོར་དགོན་པའི་ནང་
བཞུགས་འཇགས་གནང༌།
ཕྱི་ཟླ་༣ཚེས་༢༠ཉིན་གྱི་ཞོགས་སྔ་པོ་ཁོང་ཚོ་སླར་ཡང་ཆིབས་ཐོན་གནང༌། གནམ་ལ་ཟུག་
འདྲའི་བོད་མཐོ་སྒང་གི་རི་སུལ་དུ་ཚོང་པའི་རྟ་དྲེལ་གྱི་ལམ་ཆུང་མང་པོ་ཡོད་ཅིང༌། དེ་ཚོ་རི་ལྡེབས་
སུ་སྦས་པ་ལྟར་ཐག་རིང་ནས་མཐོང་མི་ཐུབ། དེ་ཉིན་ཁོང་ཚོས་དེ་འདྲའི་ཀྱག་ཀྱོག་གི་ལམ་ཆུང་
ཞིག་ཐོག་བསྐྱོད་པ་དང༌། རི་ལྡེབས་ཀྱི་རྟ་དྲེལ་ལམ་ཆུང་དེ་ཧ་ཅང་གུ་དོག་པོ་དང་གཡང་གཟར་
བས་ས་ཆ་ཁ་ཤས་སུ་ཁོ་ཚོས་རྟ་ལས་བབ་ཏེ་ཕེབས་དགོས་བྱུང་བ་དང༌། ལམ་ཁུག་ཁ་ཤས་སར་
ཞོན་རྟའི་ཁའང་གཅུ་མི་ཐུབ་པ་ལྟ་བུ་ཡོད།
རྗེས་ལ་གསལ་པོ་ཆགས་པ་བཞིན་དེ་དུས་བོད་པ་ཧ་ཅང་མང་པོས་དུས་གཅིག་ལ་ཧི་མ་ལ་
ཡ་བརྒལ་ཏེ་རྒྱ་གར་ཕྱོགས་སུ་ཆུ་བོའི་རྒྱུན་བཞིན་བྲོས་བྱོལ་ལ་འགྲོ་བཞིན་ཡོད་པ་དང་། ཡིག་ཆ་
ཚང་མའི་ནང་ཡུལ་བྱོལ་དུ་འགྲོ་མཁན་བོད་པའི་གྲངས་འབོར་ཧ་ཅང་ཆེན་པོ་ཡིན་པ་གཅིག་མཐུན་
ཡིན་ཡང༌། གྲངས་འབོར་ངེས་བརྟན་ཏག་ཏག་ཅིག་ཁ་གསལ་པོ་མེད། ཕྱི་ལོ་༡༩༥༩ ལོའི་ཟླ་
བ་ལྔ་པའི་ཟླ་དཀྱིལ་དུ་ནིའུ་ཡོག་དུས་བབ་ནང་རྒྱ་གར་གྱི་རི་གཤམ་འདྲ་མིན་དུ་འབྱོར་བའི་བོད་
པ་སྐྱབས་བཅོལ་བའི་གནས་སྟངས་ལ་འགྲེལ་བཤད་བརྒྱབ་པ་དང༌། རྒྱ་གར་གཞུང་གི་ཐོག་མའི་
གྲངས་ཐོ་ཞིག་འདི་ལྟར་སྤེལ་ཡོད།
དེ་རིང་བོད་པ་སྐྱབས་བཅོལ་བའི་མི་ཚོགས་ཐོག་མ་དེ་རྒྱ་གར་གཞུང་གི་སྣེ་ལེན་ཁང་དུ་
འབྱོར་བ་དང་། ཁོ་ཚོས་རྒྱ་མི་དམར་པོས་བོད་པའི་ཐོག་ཏུ་གདུག་རྩུབ་བཏང་བ་དང་མེ་
མདའ་སྦག་སྦག་བརྒྱབ་པའི་གནས་ཚུལ་བཤད།
རྒྱ་གར་གཞུང་གིས་གསལ་བསྒྲགས་བྱས་པ་ལྟར་ན། བོད་པ་སྐྱབས་བཅོལ་བ་༡༡༥༠༠
ཡིས[བོད་དང་རྒྱ་གར་གྱི]ས་མཚམས་བརྒལ་ཏེ་འགྲོ་སྐྱོད་མི་བདེ་བའི་རྒྱ་གར་གྱི་ཨ་སམ་
མངའ་སྡེའི་ས་མཐོར་སླེབས་ཡོད་པ་དང༌། རྒྱ་གར་གཞུང་གིས་ཁོ་ཚོའི་ཆེད་དུ་རི་གཤམ་ལ་
ཁང་ཆུང་གི་སྡོད་སྒར་ཞིག་གསར་འཛུགས་བྱས་ཡོད་པས་ཁོ་ཚོ་དེར་འགྲོ་རྒྱུ་རེད། ཧི་མ་
ལ་ཡའི་རྒྱལ་ཁབ་དེའི་རྒྱལ་ས་ལྷ་སར་མི་མང་གིས་རྒྱ་མི་དམར་པོའི་བཙན་དབང་ལ་གྱེན་
ལངས་བྱས་པ་དང༌། རྒྱ་མིས་བོད་པའི་ཐོག་ཏུ་དྲག་གནོན་བྱས་ཏེ་བོད་པ་ཧ་ཅང་མང་པོར་
ཤི་རྨས་བྱུང་རྗེས་ཁོ་ཚོས་ཁྱུ་དང་ཁྱུ་བྱས་ཏེ་སྐྱབས་བཅོལ་དུ་ཡོང་འགོ་ཚུགས་ཡོད།
གོང་གི་བོད་པ་སྐྱབས་བཅོལ་བའི་སྔོན་འགྲོའི་གྲངས་འབོར་དེ་གནས་ཚུལ་སྤེལ་ཉིན་བར་རྒྱ་གར་
གྱི་ས་མཚམས་འཛུལ་སྒོ་ཁག་ཏུ་བརྩིས་པའི་བོད་པ་སྐྱབས་བཅོལ་བའི་གྲངས་འབོར་ཁོ་ན་ཡིན་
པས་དེའི་ནང་བལ་ཡུལ་དང་། འབྲུག །ད་དུང་འབྲས་ལྗོངས་ཀྱི་ས་ཁོངས་སུ་འཛུལ་བའི་བོད་པ་
སྐྱབས་བཅོལ་བ་ཚོ་ཚུད་མེད། རྒྱ་ནག་གཞུང་གིས་ཕྱི་ལོ་༡༩༦༡ ལོ་བར་ཁྱོན་བསྡོམས་བོད་པ་ཁྲི་
གཉིས་ལྷག་བྲོས་བྱོལ་དུ་ཕྱིན་ཞེས་དང༌། བཙལ་བྱོལ་བོད་གཞུང་གིས་ཕྱི་ལོ་༡༩༦༩ ལོ་བར་བོད་
པ་བརྒྱད་ཁྲི་ལྔ་སྟོང་སྐྱབས་བཅོལ་དུ་སླེབས་ཞེས་བཤད་ཡོད། འོན་ཀྱང་། ཚོད་རྩིས་དེ་ཚོའི་ནང་
བྲོས་བྱོལ་དུ་ཡོང་སྐབས་ལམ་བར་དུ་ཚེ་སྲོག་ཤོར་བ་དང༌། སྐྱབས་བཅོལ་དུ་སླེབས་རྗེས་སྐྱབས་
བཅོལ་སྡོད་སྒར་ཁག་ཏུ་ཚེ་ལས་འདས་པའི་བོད་པ་མང་པོ་ཚུད་མེད།
དེ་དུས་མཚོ་སྔོན་གྱི་འབྲོག་པ་ཚོས་རང་གི་ནོར་ལུག་བདས་ཏེ་རྨ་ཆུ་བརྒལ་བ་དང་། ཁམས་
ཀྱི་ཞིང་པའི་ཁྱིམ་ཚང་མང་པོས་འབྲི་ཆུ་འཕྲེད་དུ་བཅད། ད་དུང་རབ་བྱུང་བ་མང་པོ་མཉམ་དུ་
གཅིག་མཇུག་གཅིག་མཐུད་དེ་བྲོས་བྱོལ་དུ་འགྲོ་བཞིན་ཡོད། ཁོ་ཚོ་ཚང་མ“རྒྱ་མི་དམར་པོ”མཐོང་
ཡུལ་དུ་མེད་སར་འགྲོ་འདོད་ཡོད་ཀྱང༌། མང་ཆེ་བས་རང་ཉིད་ཡང་སྙིང་གང་དུ་འགྲོ་དགོས་མིན་
ཤེས་ཀྱི་མེད། འུ་ཐུག་སྟེ་ཁོ་ཚོས་ལམ་བར་དུ་ཕྲད་པའི་རབ་བྱུང་བ་བགྲེས་པ་ཚོར་བཀའ་འདྲི་ཞུས་
ཀྱང༌། ཁོང་ཚོ་རང་ཉིད་ཀྱང་སྐྱབས་བཅོལ་དུ་འགྲོ་མཁན་ཡིན་པས་ཐུགས་སྨོན་དང་སེམས་གསོ་
ཙམ་ལས་ལམ་སྟོན་ཁ་གསལ་གང་ཡང་གནང་རྒྱུ་མེད། དམིགས་ཡུལ་ངེས་གསལ་མེད་པའི་
སྐྱབས་བཅོལ་བའི་མི་ཚོགས་ཆུང་ཆུང་དེ་ཚོ་སྐབས་རེ་ལམ་བར་དུ་མི་ཚོགས་གཞན་དང་མཉམ་དུ་
འདྲེས་ཏེ་མི་ཚོགས་ཆེན་པོ་ཆགས། དེ་ལ་བརྟེན་ནས་ཁོ་ཚོ་རྒྱ་དམག་གི་དྲག་རྒོལ་དམིགས་འབེན་
དུ་གྱུར་པ་དང༌། རྒྱ་དམག་གིས་མཁའ་ཐོག་ནས་དྲག་རྒོལ་བྱས་ཏེ་བྲོས་བྱོལ་དུ་འགྲོ་མཁན་བོད་པ་
མང་པོ་དམར་གསོད་བཏང་བ་དང༌། དེ་ལས་མང་བ་འཛིན་བཟུང་བྱས་པ་རེད། རྒྱ་དམག་གིས་
གསོན་པོར་འཛིན་བཟུང་བྱས་པ་ཚོར་རྒྱ་ནག་གཞུང་གིས་ཁོ་ཚོ་ངོ་ལོག་པས་བཙན་ཤེད་ཀྱིས་
བྲོས་བྱོལ་དུ་ཁྲིད་པ་དང༌། ས་ཐོག་གི་ངོ་ལོག་ཞོད་འཇགས་གཏོང་མཁན་རྒྱ་དམག་གིས་ཁོ་ཚོའི་
མཐའ་བསྐོར་ཏེ་འཛིན་བཟུང་བྱས་རྗེས་ཕྱིར་ལོག་བཏང་བྱུང་ཞེས་ཤོད་བཅུག་ཡོད། དེ་ལྟར་བོད་པ་
གྲངས་ལས་འདས་པའི་ཚེ་སྲོག་ཤོར་བ་དང༌། ཁྱིམ་ཚང་གྲངས་ལས་འདས་པ་ཁ་འཐོར་དགུ་འཐོར་
ལ་བཏང་བ་རེད།
སྐྱབས་བཅོལ་དུ་འགྲོ་མཁན་བོད་པ་ཚང་མ་དབུལ་ཕོངས་མ་རེད།ཐོག་མར་རྒྱ་མི་དམར་པོས་
གཟེངས་སུ་ཐོན་པའི་ཆོས་ལུགས་མི་སྣའི་མིང་བཏགས་ཏེ་གྲོགས་སུ་བསྟེན་པ་དང༌། འཐབ་ཕྱོགས་
གཅིག་གྱུར་གྱི་དམིགས་འབེན་དུ་བཟུང་ནས་བློ་ཁ་འགུགས་ཐབས་བྱས་པའི་བོད་པའི་མཐོ་རིམ་
མི་སྣ་ཚོར་ཡང་བོད་མི་བྱིངས་དང་མཐུན་པར་བྱ་དཀའ་བྱེད་གཏད་ཀྱི་འདམ་ཀ་ཆེན་པོ་ཞིག་བྱེད་
དགོས་པའི་གནས་སྟངས་ཤིག་ཆགས་ཡོད། དེའང་ཁོ་ཚོ་ཁ་ཤས་ཀྱིས“རྒྱ་མི་དམར་པོའི”རྗེས་ལ་
འགྲོ་རྒྱུའི་ཐག་བཅད་དེ་བོད་ནང་བསྡད་པ་དང༌། ཁ་ཤས་ཀྱིས་ཏཱ་ལའི་བླ་མའི་རྗེས་སུ་འབྲང་རྒྱུའི་
ཐག་བཅད་དེ་ཁོང་གི་གཞུག་ལ་བྲོས་བྱོལ་དུ་ཕྱིན་པ་རེད། ད་དུང་ཁོ་ཚོ་ཁ་ཤས་ཀྱིས་རང་ངོས་
ནས་སེམས་ཐག་བཅད་དེ་སྐྱབས་བཅོལ་དུ་ཕྱིན་པ་རེད།
འགྲུལ་བཞུད་དེའི་སྐབས་སུ་ཏཱ་ལའི་བླ་མས་རྒྱལ་བ་ཀརྨ་པ་སྐུ་ཕྲེང་བཅུ་དྲུག་པ་རང་བྱུང་རིག་
པའི་རྡོ་རྗེའང་ཆིབས་རགས་རིང་པོ་ཞིག་ཁྲིད་དེ་འབྲུག་གི་ཕྱོགས་སུ་ཕེབས་བཞིན་ཡོད་པ་མཁྱེན་
མེད། སྐབས་དེར་བོད་བརྒྱུད་ནང་བསྟན་གྱི་ཆོས་བརྒྱུད་ཆེན་པོ་བཞི[དང་གཡུང་དྲུང་བོན་བཅས་
པའི]ཡི་བླ་ཆེན་ཚང་མས་ཁྲག་གི་འཁོར་ལོ་འཁོར་བཞིན་ཡོད་པའི་བོད་ཡུལ་ནས་ཁ་བྲལ་བ་དང༌།
རི་བོ་ཧི་མ་ལ་ཡ་འཕྲེད་དུ་བཅད་དེ་འཛམ་གླིང་ཕྱི་ལོགས་སུ་བྲོས་བྱོལ་དུ་ཕེབས་བཞིན་ཡོད།
ཕྱི་ཟླ་༣ ཚེས་༢༠ ཉིན་གྱི་མཚམས་སུ་ཏཱ་ལའི་བླ་མ་ལྷོ་ཁར་ཆིབས་བསྒྱུར་གནང་ཡོད་པའི་
སྐད་ཆ་གང་སར་ཁྱབ་པར་བརྟེན་དད་ལྡན་མང་ཚོགས་ཀྱིས་ལམ་གྱི་གཡས་གཡོན་དུ་ཏཱ་ལའི་བླ་མའི་
མཇལ་ཁ་ཞུ་བ་དང༌། ཁོང་ལ་ཕེབས་བསུ་ཞུ་བར་བཅར་ཡང་། ཏཱ་ལའི་བླ་མས་ཆིབས་ཞབས་ཚོ་དང་
གཅིག་མཚུངས་སུ་ན་བཟའ་ཕྱྭ་ཆེན་བཞེས་ཡོད་སྟབས་མང་ཚོགས་ཀྱིས་ཁོང་ཞལ་མ་ཚོར།
ཏཱ་ལའི་བླ་མའི་མཐའ་སྐོར་གྱི་སྲུང་དམག་ཚོར་དེང་དུས་ཀྱི་མཚོན་ཆའི་རིགས་ཕུན་སུམ་
ཚོགས་པོ་མེད་ཀྱང༌། ཁོང་གི་སྐུ་ཕྱྭར་ཉེན་ཁ་ཆེ་བའི་གནས་སྟངས་ཤིག་བྱུང་ན་ཁོ་ཚོས་རང་
སྲོག་བློས་གཏོང་གིས་ཁོང་ལ་སྲུང་སྐྱོབ་བྱེད་རྒྱུར་ཐེ་ཚོམ་མེད་པས་ཏཱ་ལའི་བླ་མས་ཁོ་ཚོར་
ཐུགས་རྗེ་ཆེ་གསུངས། ལམ་བར་དུ་ཏཱ་ལའི་བླ་མའི་མཇལ་ཁ་ཞུ་བར་ཁམས་པ་འཇབ་དམག་
ཚོགས་ཆུང་ཁ་ཤས་སླེབས་ཡོད་ཅིང༌། ཁོ་ཚོས་སྐབས་ཕལ་ཆེ་བར་སུས་ཀྱང་ཤེས་ཚོར་མི་
ཡོང་བའི་ཆེད་དུ་མཚན་དགུང་ལ་ཡོང་གི་ཡོད། ལུས་ལ་ཕྱུ་པ་ལུག་ལུག་དང༌། པགས་ཚགས་
ཀྱི་ཞྭ་མོ། ཀོ་ལྷམ་ཡུ་རིང་གྱོན་ཞིང༌། དྲག་པོའི་མཚོན་ཆ་ཐར་ཐོར་རེ་ཁྱེར་བའི་འཇབ་དམག་
དེ་ཚོས་ལུས་ཐོག་གི་མཚོན་ཆ་ཚང་མ་ཏཱ་ལའི་བླ་མའི་མཇལ་འཕྲད་ཁང་གི་སྒོ་ཁར་བཞག་པ་
དང༌། ཏཱ་ལའི་བླ་མའི་སྐུ་མདུན་དུ་རྐྱང་ཕྱག་གསུམ་བཙལ་རྗེས་ལུས་སྒུར་སྒུར་བྱེད་བཞིན་ཁོང་
གི་སྐུ་འགྲམ་དུ་སོང་ནས་ཕྱག་དབང་ཞུས། དེ་ནས་མུ་མཐུད་ལུས་སྒུར་སྒུར་བྱེད་བཞིན་ཁང་པའི་
ཕྱིར་ཐོན་པ་དང་། རང་གི་མཚོན་ཆ་རྣམས་ཕྱིར་བླངས་ཏེ་མུན་ནག་གི་མཚན་དགུང་ཁྲོད་གར་
སོང་ཆ་མེད་དུ་ཡལ་འགྲོ་གི་ཡོད།
ཕྱི་ཟླ་༣ ཚེས་༢༠ ཉིན་གྱི་ས་སྲོད་མཚམས་སུ་ཏཱ་ལའི་བླ་མས་དབུས་པའི་འགྲུལ་པ་ཚོ་ཟ་ཕུ་ལ་
གཤམ་དུ་ཆགས་པའི་རྒྱང་སྒོ་རྒྱལ་བཟང་ཞེས་པའི་གྲོང་སྡེ་ཆུང་ཆུང་ཞིག་ཏུ་སླེབས་པ་དང༌། ཏཱ་
ལའི་བླ་མ་དང་མངའ་རིས་རིན་པོ་ཆེ་རྣམ་གཉིས་སོ་ནམ་པའི་མི་ཚང་ཆུང་ཆུང་ཞིག་ཏུ་བཞུགས་
ཞག་མཛད། མི་ཚང་དེ་ཧ་ཅང་ཆུང་དྲགས་ནས་དེ་ནུབ་ཆིབས་ཞབས་ཚང་མ་གྲོང་ཚོ་དེའི་ནང་གང་
སར་གནས་ཚང་གཡར་ནས་སྡོད་དགོས་བྱུང༌།
ཕྱི་ཟླ་༣ ཚེས་༢༡ ཉིན་ནམ་མ་ལངས་གོང་ཁོང་ཚོས་ཟ་ཕུ་ལ་འཛེགས་འགོ་བཙུགས་
པ་དང༌། ལ་དེ་གཡང་གཟར་དྲགས་ནས་རྟར་ཞོན་ཐབས་མེད་པས་ཆུ་ཚོད་གསུམ་གྱི་རྗེས་ལ་་གཞི་
ནས་ཁོང་ཚོ་ལ་རྩེར་འབྱོར། ལ་རྩེར་སླེབས་པ་དང་ཉི་མ་ཤར་བ་དུས་མཉམ་ཡིན་པས་ཁོང་ཚོས་
འཁྱུག་ཙམ་རིང་གངས་ཀྱི་ཞྭ་དཀར་གྱོན་འདྲའི་རི་བོ་དག་སྔོ་ཐིང་ཐིང་གི་མཁའ་དབྱིངས་སུ་ཟུག་པ་
ལྟར་ཆགས་པའི་བརྗིད་ཆགས་ཀྱི་ཡུལ་ལྗོངས་ལ་བལྟས་ཏེ་བསྡད། དེ་ནས་ཁོང་ཚོས་ཟ་ཕུ་ལ་རྩེ་
ནས་ཐུར་དུ་ཕེབས་པ་དང་། ཉིན་གང་འགྲུལ་བཞུད་གནང་ནས་ཕྱི་དྲོ་ཉི་མ་ལར་མ་བཞུད་གོང་ཙམ་
དུ་ཀི་ལོ་མི་ཊར་ལྔ་བཅུ་ཙམ་གྱི་ཕ་རོལ་དུ་ཆགས་པའི་སྤྱན་གཡས་དགོན་པར་བདེ་འབྱོར་བྱུང༌།
དེ་འདྲའི་དུས་ཚོད་ལ་བོད་ཀྱི་གནས་ཚུལ་ཨ་རིའི་ནང་གཞི་ནས་གོ་ཐོས་ཡོང་གི་
ཡོད་པ་དང་། ལྡི་ལི་གསར་པ་ནས་ནིའུ་ཡོག་དུས་བབ་ཚགས་ཤོག་ལ་བཏང་བའི་བོད་ཀྱི་གནས་
ཚུལ་དེ་ཚོ་ཚགས་ཤོག་དེའི་མདུན་ངོས་ཐོག་ཐོན་པ་རེད། དེ་དུས་ནིའུ་ཡོག་གྲོང་ཁྱེར་ནང་ཡོད་
པའི་ཏཱ་ལའི་བླ་མའི་གཅེན་པོ་རྒན་ཤོས་སྟག་མཚེར་རིན་པོ་ཆེས་སྒྲ་སྡུད་འཕྲུལ་འཁོར་ནས་བོད་
ཀྱི་རྒྱལ་ས་ལྷ་སར་ཟིང་ཆ་ཚབས་ཆེན་ལངས་པ་དང༌། ཏཱ་ལའི་བླ་མ“གར་སོང་ཆ་མེད་དུ་གྱུར་
པ”ཤེས་རྟོགས་བྱུང་བས་ཁོང་གིས་ལམ་སང་བློ་བཟང་བསམ་གཏན་ལ་ཞལ་པར་ཕུལ་བ་རེད།
དེ་དུས་བློ་བཟང་བསམ་གཏན་ཡང་ཨ་རིའི་ནང་སླེབས་ཡོད་པ་དང༌། ལྷ་སར་ཟིང་འཁྲུག་བྱུང་བའི་
གནས་ཚུལ་ཁོང་གིས་སྔ་ས་ནས་གོ་ཐོས་བྱུང་ཡོད། གཅེན་པོའི་ཞལ་པར་འབྱོར་རྗེས་བློ་བཟང་
བསམ་གཏན་གྱིས་དགོང་མོ་དེ་རང་ལ་གནམ་གྲུར་ཞུགས་ཏེ་ནིའུ་ཡོག་ཏུ་གཅེན་པོའི་སར་ཕེབས།
རྒྱ་གར་རྡོ་རྗེ་གླིང་དུ་ཡོད་པའི་ཏཱ་ལའི་བླ་མའི་གཅུང་མོ་རྗེ་བཙུན་པད་མས་ཀྱང་གནས་ཚུལ་དེ་ཐོས་
པ་རེད། ཁོང་རང་ལོ་དགུ་ལ་ལྷ་ས་ནས་ཞལ་གྱེས་ཏེ་རྡོ་རྗེ་གླིང་དུ་ཡེ་ཤུའི་སློབ་གྲྭ་ཞིག་ནང་སློབ་
སྦྱོང་གནང་གི་ཡོད་པ་དང༌། སྐབས་དེར་སྐུ་ན་བཅུ་གྲངས་ལ་སོན་ཙམ་རེད།
སྤྱན་གཡས་དགོན་པའི་ནང་ཏཱ་ལའི་བླ་མ་རྒྱལ་བློན་ལྷན་རྒྱས་ཀྱིས་མ་འོངས་མཛད་ཕྱོགས་
སྐོར་ལ་བཀའ་གྲོས་ཞིབ་ནན་མཛད་པ་དང༌། ཞག་སར་སླེབས་མ་ཐག་སྐུ་སྲུང་མདའ་དཔོན་ཕུན་
ཚོགས་བཀྲ་ཤིས་ཀྱིས་གློག་རྫས་ཀྱི་ཤུགས་ལ་བརྟེན་པའི་སྒྲ་སྡུད་རླུང་འཕྲིན་ཞིག་ཡོད་པ་དེ་སྤར་
བས་ཚག་སྒྲ་དང་བཅས་ཨ་རིའི་རླུང་འཕྲིན་ཁང་གི་གསར་འགྱུར་སྙན་སྒྲོན་པ་ཞིག་གིས“བོད་ཀྱི་
རྒྱལ་ས་ལྷ་སར་བོད་མི་ཁྲི་ཕྲག་མང་པོས་རྒྱ་མི་གུང་ཁྲན་ཏང་ལ་བཙན་རྒོལ་གྱི་ཟིང་འཁྲུག་ཆེན་
པོ་བསླངས་ཏེ་ཏཱ་ལའི་བླ་མ་གར་ཕེབས་ཤེས་རྟོགས་མེད་ལུགས”བཤད་པ་ཐོས་པས་ཁོང་གི་
བསམ་བློའི་ནང་འཛམ་གླིང་མི་མང་གིས་གཞི་ནས་ང་ཚོའི་དཀའ་སྡུག་ཤེས་ཐུབ་པ་བྱུང་སོང་སྙམ་
སྟེ་དགའ་སྣང་བྱུང་ཡང༌། ལྷ་སར་གནས་ཚུལ་གང་བྱུང་དང་འབྱུང་བཞིན་ཡོད་དམ་སྙམ་སྟེ་བློ་
འཚབ་ཆེན་པོ་བྱུང་བ་རེད།
སྐབས་དེར་ཨ་ཐར་འཕྱོངས་རྒྱས་ཕྱོགས་སུ་འགྲོ་བཞིན་ཡོད། ཨ་ཐར་དང་བློ་ཚེ་གཉིས་ཀྱིས་
ཆུ་བཞི་སྒང་དྲུག་གི་འཇབ་དམག་ལ་དམག་སྦྱོང་སྤྲོད་བཞིན་པའི་སྐབས་སུ་མགྲོན་གཉེར་ཆེ་མོ་ཕ་
ལྷས་ནོར་བུ་གླིང་ཁ་ནས་ཁོ་གཉིས་ལ་ཡི་གེ་སྐྱེལ་བར་བཏང་བའི་བང་ཆེན་དེ་སླེབས་པ་དང་། ཡི་
གེ་དེའི་ནང་ཏཱ་ལའི་བླ་མ་ལྷོ་ཁར་ཆིབས་བསྒྱུར་གནང་འཆར་ཡོད་པས་ཁོ་གཉིས་གང་མགྱོགས་
ལྷ་སའི་ཉེ་འཁྲིས་སུ་ཡོང་དགོས་པའི་བཀའ་གནང་ཡོད། དེ་དུས“ལྷ་སའི་དོན་རྐྱེན”བྱུང་ནས་ཉིན་
ཤས་འགྲོ་གི་ཡོད་པས་ཁོ་གཉིས་ཀྱིས་ཏར་གཏོང་འཕྲུལ་ཆས་དང་ཨ་རིའི་གསང་བའི་ལས་ཁུངས་
ཀྱིས་མཁའ་དབྱིངས་ནས་དབྱུགས་པའི་མཚོན་ཆ་སོགས་དོ་ཆས་བརྒྱབ་པ་དང༌། འཇབ་དམག་
གྲངས་ངེས་ཅན་ཞིག་ཁྲིད་དེ་ལྷ་སར་འགྲོ་བའི་ལམ་དུ་ཞུགས། ལམ་བར་དུ་ཁོ་ཚོས་ཏཱ་ལའི་བླ་མ་
ནོར་བུ་གླིང་ཁ་ནས་བདེ་འཇགས་ངང་ཞལ་གྱེས་ཟིན་པའི་གནས་ཚུལ་ཐོས་པས་ཨ་ཐར་དང་བློ་
ཚེས་འཇབ་དམག་རྣམས་ཚོགས་ཆུང་གཉིས་སུ་བགོས། ཨ་ཐར་གྱིས་ཏར་གཏོང་འཕྲུལ་ཆས་ཁྱེར་
བ་དང༌། འཇབ་དམག་བཅུ་གྲངས་ཤིག་ཁྲིད་དེ་སྔོན་ལ་ཏཱ་ལའི་བླ་མའི་ཆིབས་རགས་འཚོལ་བ་དང་
ཁོང་ཚོའི་རྗེས་ཟིན་པར་སོང༌། བློ་ཚེས་འཇབ་དམག་བྱིངས་དང་མཉམ་དུ་མཚོན་ཆ་དང་། བཟའ་
བཅའ་སོགས་བཀལ་བའི་ཁལ་མ་བདས་ཏེ་རྗེས་ལ་ཡོང་རྒྱུ་བྱས།
ཕྱི་ཟླ་༣ཚེས་༢༡ཉིན་གྱི་སྔ་དྲོ་ཏཱ་ལའི་བླ་མས་སྤྱན་གཡས་དགོན་པའི་རྟེན་གཙོའི་སྤྱན་སྔར་མཆོད་
སྤྲིན་དང་། གནས་གཟིགས། དགོན་པའི་དགེ་འདུན་རྣམས་ལ་བསྙེན་བཀུར་གཟབ་རྒྱས་དང་སྦྲགས་
ཐུགས་སྨོན་གནད་སྨིན་གནང་རྗེས་འཕྱོངས་རྒྱས་སུ་ཆིབས་ཐོན་གནང༌། དེ་དུས་ཁོང་ཚོ་ལྷ་ས་ནས་ཞལ་
གྱེས་ཏེ་ཉིན་བཞི་འགྲོ་གི་ཡོད་པ་དང༌། རྒྱང་ཐག་ཀི་ལོ་མི་ཊར་བརྒྱ་ལྷག་འགྲུལ་བཞུད་གནང་ཟིན་ཡོད།
ལྷ་སར་བྱུང་བའི་གནས་ཚུལ་དེ་ཚོ་ཨ་རིའི་ནང་ཁྱབ་གདལ་འགྲོ་འགོ་ཚུགས་སྐབས་ལྷ་སར་
ཕྱི་ཟླ་༣ ཚེས་༡༠ ཉིན་དུས་ཟིང་ལངས་ཏེ་ཉིན་བཅུ་གཅིག་འདས་ཟིན་པ་དང་། ལྷ་སའི་དམག་
འཁྲུག་ཧ་ལམ་མཇུག་བསྒྲིལ་བ་ལྟ་བུ་རེད།
འོན་ཀྱང་། དེ་དུས་མི་མེད་ལུང་སྟོང་འགྲིམ་བཞིན་ཡོད་པའི་ཏཱ་ལའི་བླ་མས་གནས་ཚུལ་དེ་ཚོ་གང་
ཡང་མཁྱེན་གྱི་མེད།

༡༦ སྐྱ་མདའ་མ་བཏང་གོང་གི་མེ་མདའི་སྒྲ།

༄༅། །ཕྱི་ལོ་༡༩༥༩ ལོའི་ཟླ་༣ ཚེས་༡༨ རེས་གཟའ་ལྷག་པ་ཐོ་རེངས་མ་ཤར་གོང་ཙམ་
ལ་སྐྱིད་ཆུའི་ལྷོ་ངོགས་སྣེའུ་རྫོང་དུ་ཞག་ཚུགས་པའི་བསྟན་པ་བཟོད་པ་གཉིད་ལས་སད། ཁོང་
གིས་ཞོགས་ཟས་ཀྱང་མ་བཟས་པར་རྟར་བཞོན་ཏེ་ཏཱ་ལའི་བླ་མའི་བཀའ་ཡིག་དེ་ནོར་བུ་གླིང་ཁའི་
ནང་བཞུགས་པའི་མཁན་ཆུང་རྟ་ར་བར་སྐྱེལ་བར་འགྲོ་ཆེད་སླར་ཡང་སྐྱིད་ཆུའི་གྲུ་ཁའི་ཕྱོགས་
སུ་བརྒྱུགས། དེར་འབྱོར་སྐབས་གྲུ་ཁ་སྲུང་མཁན་བོད་དམག་ཁ་ཤས་ཡོད་པ་དེ་ཚོས་བསྟན་པ་
བཟོད་པར་རང་གི་ངོ་སྤྲོད་ཡིག་ཆ་འཁྱེར་ཤོག་ཟེར་བས། ཁོང་གིས་བཀའ་བློན་རྣམ་པ་དང་ཡོངས་
འཛིན་རྣམ་གཉིས་ཕེབས་སྐྱེལ་ཞུ་སྐབས་རང་ཉིད་ལྷ་སར་ཕྱིར་ལོག་བྱེད་དགོས་པ་ཆགས་རྒྱུ་ཡིན་
པ་བསམ་པའི་ཡུལ་དུའང་མེད་པས་ངོ་སྤྲོད་ཡིག་ཆ་ཁྱེར་མེད། སྟབས་ལེགས་པ་ཞིག་ལ་ཁོང་གི་
གཡོག་རྒྱལ་པོས་ཁོ་རང་གི་ངོ་སྤྲོད་ཡིག་ཆ་ལུས་ལ་མཉམ་འཁྱེར་བྱས་ཡོད་པས་བོད་དམག་དེ་
ཚོས་ཁོ་གཉིས་སུ་ཡིན་ཤེས་རྗེས་ཏོག་ཙམ་སྒུག་ཨང་ཞེས་བཤད་དེ་ཀོ་གྲུ་ཞིག་ལེན་པར་སོང་
བས། བསྟན་པ་བཟོད་པས་ཆུ་ཁར་ཀོ་གྲུ་སླེབ་རྒྱུར་བསྒུགས་ནས་བསྡད། མདང་ནུབ་སྣེའུ་རྫོང་དུ་
ཞག་སྡོད་བྱེད་སྐབས་བསྟན་པ་བཟོད་པ་དང་ངག་དབང་སེང་གེ་གཉིས་གནས་ཚང་གཅིག་ནང་
འཁེལ་བས་ངག་དབང་སེང་གེས་བསྟན་པ་བཟོད་པར་ནོར་གླིང་བཀའ་བཀོད་ཁང་ནས་གོ་ལག་
རྫས་མདེལ་གང་ཡོང་ཞིག་ཞུས་ཏེ་རང་གི་ཤག་ཏུ་དབོར་རོགས་གནང༌། དེ་ནུབ་ས་རུབ་མཚམས་
ཁལ་མ་གང་རག་ཅིག་ཁྲིད་དེ་ལེན་པར་ཁོ་རང་ངོ་མ་ཡོང་གི་ཡིན་ཞེས་བཤད།
བསྟན་པ་བཟོད་པས་རྡོ་རིལ་ཞིག་ཐོག་རྐུབ་བཙུགས་ཏེ་སྐྱིད་ཆུར་ལྟ་བཞིན་ཁུ་སིམ་མེར་
བསྡད་ཙ་ན་སེམས་ནང་སྐྱོ་སྣང་ཆེན་པོ་སྐྱེས། ལྷ་སའི་ནང་གནས་སྟངས་ཧ་ཅང་ཛ་དྲག་ཡིན་པ་
དང་། དམག་འཁྲུག་དུས་ངེས་མེད་ལ་ལང་ཉེན་ཡོད་པ། ཏཱ་ལའི་བླ་མ་དང་བཀའ་ཤག་ལྐོག་ཏུ་ལྷ་
ས་ནས་ཆིབས་བསྒྱུར་གནང་ཟིན་པ། རང་ཉིད་ཀྱང་ཉེན་ཁ་ཆེ་བའི་ལྷ་ས་གྲོང་ཁྱེར་གྱི་ཕྱིར་སླེབས་
ཡོད་ཀྱང་། ད་ལྟ་ཕྱིར་ལྷ་སར་ལྟག་ལོག་རྒྱག་དགོས་པས་རྗེས་ལ་ད་དུང་འབྲོས་ཐར་མིན་ཤོད་
དཀའ་བ་རེད་སྙམ། དེ་རྗེས་ཁོང་གི་ཀླད་པའི་ནང་ཁོང་གིས་ཏཱ་ལའི་བླ་མའི་བཀའ་ཡིག་དེ་གཡོག་
རྒྱལ་པོ་ནོར་གླིང་དུ་སྐྱེལ་བར་བཏང་སྟེ་ཁོ་རང་གྲུ་ཁར་རྒྱལ་པོ་བསྒུགས་ནས་སྡོད་རྒྱུ་དང༌། རྒྱལ་
པོ་ཚུར་འཁོར་མཚམས་མཉམ་དུ་ཏཱ་ལའི་བླ་མའི་ཆིབས་རགས་ཀྱི་རྗེས་ཟིན་པར་འགྲོ་རྒྱུའི་བབསམ་
བློ་འཁོར་བ་རེད། བསམ་ཚུལ་དེ་གཞིར་བཅས་བསྟན་པ་བཟོད་པས་བཀའ་ཡིག་དེ་ཨམ་ཕྲག་ནས་
ཕྱིར་བཏོན་ཏེ་ལྟ་དུས་བཀའ་ཡིག་གི་ཁ་བསྐྱོན་མེད་པ་མཐོང་བས་ཁ་ཕྱེ་ནས་ལྟ་ཙམ་བྱས། ཏཱ་ལའི་
བླ་མས་བཀའ་ཡིག་དེ“གདན་ས་གསུམ་གྱི་བླ་མ་ཆེ་ཁག་དང་། གྲྭ་མང༌། ལས་བྱ། ད་དུང་བོད་
གཞུང་གི་སྐྱ་སེར་དཔོན་རིགས། ལས་རིགས་འདྲ་མིན་དུ་ཞུགས་པའི་བོད་པ་ཚང་མའི་རྣ་ལམ་
དུ”ཞེས་བོད་པ་ཚང་མར་ཕྱག་བྲིས་གནང་ཡོད། བསྟན་པ་བཟོད་པས་བཀའ་ཡིག་དེའི་སྙིང་དོན་
གང་མགྱོགས་ཤེས་ཆེད་མུ་མཐུད་ཀློག་སྐབས་ཏཱ་ལའི་བླ་མས“ལོ་རྒྱུས་ཐོག་བོད་རང་བཙན་རྒྱལ་
ཁབ་ཅིག་རེད། དེར་རྩོད་གཞི་གང་ཡང་མེད།འོན་ཀྱང་། ང་ཚོ་ཉམ་དམན་པར་བརྟེན་རྒྱ་མིའི་དབང་
སྒྱུར་འོག་ཤོར་བ་རེད”ཅེས་གསུངས་ཡོད་པ་དང༌། ཉེ་དུས་ཟིང་ཆ་ལངས་པའི་རྒྱུ་རྐྱེན་ནི་“རྒྱ་མིས་
ཁམས་ཁུལ་དུ་དགོན་སྡེ་མང་པོར་གཏོར་བཤིག་བཏང་བ་དང༌། ཉེས་མེད་བོད་པ་མང་པོ་དམར་
གསོད་བཏང་བ། བོད་པའི་རྒྱུ་ནོར་བཙན་ཤེད་ཀྱིས་འཕྲོག་བཅོམ་བྱས་པ། ད་དུང་དཀར་མཛེས་
བོད་རིགས་ཉིན་རེའི་ཚགས་པར་ཐོག་བདག་ཅག་གི་སྟོན་པ་བཅོམ་ལྡན་འདས་ལ་ཞེ་གནག་པས་
སྐུར་འདེབས་བྱས་པ་བཅས་ལ་བརྟེན་ནས་བོད་པ་ཚང་མ་གློ་བུར་དུ་སེམས་ཁྲལ་དང་བློ་ཕམ་ཚད་
པས་འདས་པ་བྱུང་ཙང་རེད”ཅེས་གསུངས་ཡོད།
ཏཱ་ལའི་བླ་མས་བཀའ་ཡིག་དེའི་ནང་ཁོང་གིས་གནས་སྟངས་ཞི་འཇམ་ཡོང་ཐབས་སུ་འབད་
བརྩོན་གང་ཡོང་ཅི་ཐུབ་གནང་ཡང་ནུས་པ་མ་ཐོན་པ་དང་། ད་ལྟའི་ཆར་ཐ་ན་ཁོང་རང་ཉིད་ཀྱི་སྐུ་
ཕྱྭར་ཡང་ཉེན་ཁ་ཡོད་པ་གཟིགས་ནས་གཤམ་འོག་དཔོན་རིགས་གཙོ་བོ་ཁག་གཅིག་དང་ལྷན་དུ་
གནས་སྐབས་རིང་བྲོས་བྱོལ་དུ་ཕེབས་ཡོད་ཀྱང༌། ལྷོ་ཁར་བདེ་འབྱོར་བྱུང་མཚམས་ལམ་སྟོན་
བཀའ་ཡིག་འཕར་མ་གནང་རྒྱུ་ཡིན་ཞེས་བཀོད་ཡོད། ཏཱ་ལའི་བླ་མས་བཀའ་ཡིག་དེའི་ནང་ཁོང་
ཉིད་ཉེན་གཡོལ་དུ་གནས་སྐབས་རིང་ལས་བཞུགས་མི་དགོས་པ་དང༌། རྒྱ་མི་དང་གྲོས་མོལ་
བྱས་ཏེ་ཞི་བའི་ཐག་གཅོད་ཅིག་མགྱོགས་མྱུར་ཡོང་བའི་རེ་བ་གནང་ཡོད་པར་བལྟས་ན་མའོ་ཙེ་
ཏུང་གིས་བོད་ནང་དམག་རྒྱག་རྒྱུའི་འཆར་གཞི་བཏིང་བ་ཁོང་གིས་ཟུར་ཙམ་ཡང་མཁྱེན་མེད་པ་
གསལ་པོ་རེད།
འདིར་འགག་རྩའི་གནད་དོན་གང་རེད་དམ་ཞེ་ན། ཏཱ་ལའི་བླ་མས་ཁོང་ཉིད་ལྷ་སར་མེད་ཤུལ་
དུ་བོད་རྒྱལ་ཁབ་ཀྱི་ཆབ་སྲིད་མཛད་འཁུར་སུ་ལ་གནང་ཡོད་མེད་དེ་རེད། བཀའ་ཡིག་དེའི་ནང་ཏཱ་
ལའི་བླ་མས་ཞོལ་པར་ཁང་གི“བོད་ལྗོངས་ཚོགས་འདུ་རྒྱས་པའི”ཐོག་མཁན་ཆུང་རྟ་ར་བ་སོགས་
ཀྱིས་བོད་རྒྱལ་ཁབ་ཀྱི་ཆབ་སྲིད་ཐུགས་འགན་བཞེས་དགོས་པ་དང༌། ཁོ་ཚོས“བོད་རྒྱའི་དབར་གྱི་
འབྲེལ་བ་ཞི་བའི་གྲོས་མོལ་གྱི་ལམ་ནས་ཞི་འཇམ་ཡོང་ཐབས་བྱེད་དགོས་རྒྱུ་ཧ་ཅང་གལ་ཆེན་པོ་
རེད”ཅེས་གསུངས་ཡོད། ཏཱ་ལའི་བླ་མས་བོད་ལྗོངས་ཚོགས་འདུ་རྒྱས་པར་ཐུགས་འགན་གནང་
སྐབས་ཁོང་གིས་བོད་པའི་སྤྱི་ཚོགས་ནང་དེ་ལས་གཞན་པའི་མཐར་ལྷུང་གི་ཚོགས་པ་གཞན་དག་
ཀྱང་ཡོད་པ་གསལ་པོར་མཁྱེན་གྱི་ཡོད།
བསྟན་པ་བཟོད་པས་ཕྱག་བྲིས་དེ་ཡར་བསྒྲིལ་བ་དང༌། ཨམ་ཕྲག་ནང་བཅུག་རྗེས་སེམས་
ནང་ཕྱག་བྲིས་འདི་གལ་ཆེན་པོ་ཞེ་དྲག་རེད་འདུག་པས་དཀའ་ངལ་གང་ཕྲད་ཀྱང་ཁོ་རང་ངོ་མས
སྐྱེལ་བ་འགྲོ་རྒྱུའི་སེམས་ཐག་བཅད། དེ་ནས་དམག་མི་གཅིག་གིས་ཀོ་གྲུ་ཁྱེར་སླེབས་པས་བསྟན་
པ་བཟོད་པས་དེའི་ནང་ཞུགས་ཏེ་སྐྱིད་ཆུའི་བྱང་ངོགས་སུ་བསྐྱོད།
སྐྱིད་ཆུའི་བྱང་ངོགས་སུ་འབྱོར་བ་དང༌། གྲུ་ཁ་ནས་ཐོན་ཙམ་ལ་ནོར་གླིང་འགྲམ་གྱི་གླིང་ཁའི་
ནང་ནས་བསྟན་པ་བཟོད་པས་མེ་མདའ་བརྒྱབ་པའི་སྒྲ་ཐོས། ཉེ་དུས་ལྷ་སའི་ནང་མེ་མདའ་བརྒྱབ་
པའི་སྒྲ་རེ་གཉིས་གང་ས་ནས་ཐོས་རྒྱུ་ཡོད་པས་བསྟན་པ་བཟོད་པས་མེ་མདའི་སྒྲ་དེ་སྣང་མེད་
དུ་བཏང་སྟེ་ནོར་གླིང་ཕོ་བྲང་ཕྱོགས་སུ་མདུན་དུ་བསྐྱོད། དེ་ནས་བསྟན་པ་བཟོད་པས་སླར་ཡང་
མེ་མདའ་བརྒྱབ་པའི་སྒྲ་ཞིག་ཐོས་པ་དང༌། མདེའུ་ཞིག་ཁོང་གི་རྣ་ཅོག་འཁྲིས་ནས་ཤུར་སྒྲ་དང་
བཅས་འཕུར་བ་ལྟར་སོང་བས་ཁོང་གིས་དེ་འཕྲལ་ཡག་པོ་མི་འདུག་བསམས་ཏེ་སར་ཉལ་ནས་
འཁྱུག་ཙམ་བསྡད། དེ་ནས་མེ་མདའ་རྒྱག་མཁན་མེད་པས་ཁོང་གིས་ཡར་ལངས་པ་དང༌། ནོར་
གླིང་བཀའ་བཀོད་ཁང་དུ་ཤར་སྐྱོད་ཀྱིས་མཁན་ཆུང་རྟ་ར་བ་དང་མཇལ། ཁོང་གིས་མཁན་ཆུང་རྟ་
ར་བ་ལ་ཏཱ་ལའི་བླ་མའི་ཕྱག་བྲིས་དེ་ཕུལ་བ་དང༌། ད་དུང་ཁོང་ལ་ངག་དབང་སེང་གེའི་གོ་ལག་རྫས་
མདེལ་གྱི་རེ་ཞུ་སྙན་སེང་ཞུས།
མཁན་ཆུང་རྟ་ར་བ་ནི་ནོར་བུ་གླིང་ཁའི་འགོ་ཁྲིད་ཚོགས་ཆུང་གི་འགན་འཁྱེར་མཁན་གྲས་
ཤིག་ཡིན་པ་དང་། ཏཱ་ལའི་བླ་མས་ཆིབས་བསྒྱུར་གནང་རྒྱུའི་ཐུགས་ཐག་བཅད་གྲུབ་མཚམས་སྐུ་
སྲུང་མདའ་དཔོན་ཕུན་ཚོགས་བཀྲ་ཤིས་ཀྱིས་གནས་ཚུལ་དེ་མཁན་ཆུང་རྟ་ར་བར་ལྐོག་ཏུ་
གསུངས་ཏེ་མཉམ་དུ་འཐོན་ན་ཡག་པོ་ཡོད་ཚུལ་ཞུས་ཀྱང༌། ཁོང་གིས་ཕྱི་ཟླ་༣ ཚེས་༡༠ ཉིན་
ནས་བཟུང་ནོར་གླིང་ཕྱི་ནང་དུ་ཡོད་པའི་མི་མང་གི་འགོ་བྱེད་ཚོས་ལས་དོན་ཚང་མ་ཁོ་རང་ལ་དྲི་
བསྡུར་བྱེད་ཀྱི་ཡོད་པས་ཁོ་རང་ནོར་གླིང་ཕོ་བྲང་ནང་མ་བསྡད་ན་ཕོ་བྲང་ཕྱི་ནང་གི་མི་ཚོས་ཏཱ་ལའི་
བླ་མ་ཆིབས་བསྒྱུར་གནང་བ་ཤེས་ཚོར་ཡོང་ཉེན་ཆེ་བ་དང་། སྟབས་མི་ལེགས་ན་རྙོག་གྲ་བཟོས་ཏེ་
ཏཱ་ལའི་བླ་མའི་སྐུ་ཕྱྭར་ཉེན་ཁ་འབྱུང་ཉེན་ཡོད་ཅེས་གསུངས་ནས་ཏཱ་ལའི་བླ་མ་ཆིབས་ཞབས་དང་
བཅས་པ་ནོར་བུ་གླིང་ཁ་ནས་ཐོན་ཟིན་ནའང་། མཁན་ཆུང་རྟ་ར་བ་ཕྱིར་ཕོ་བྲང་ནང་བཞུགས་པ་རེད།
མཁན་ཆུང་རྟ་ར་བས་ཏཱ་ལའི་བླ་མའི་བཀའ་ཡིག་དེ་བཀླགས་རྗེས་བསྟན་པ་བཟོད་པར་
མཚོན་ཆ་གང་དགོས་ལེན་ཆོག་པའི་བཀའ་འཁྲོལ་གནང་བ་དང༌། ཁོ་རང་འབྲེལ་མཐུད་ཚོགས་
ཆུང་གི་ཚོགས་མི་གཞན་ཚོ་དང་གྲོས་བསྡུར་བྱེད་པར་ཕེབས། ནོར་གླིང་བཀའ་བཀོད་ཁང་ནས་
བསྟན་པ་བཟོད་པར་མེ་མདའ་དབྱིན་ཇི་ཁ་ཐུང་གྲངས་༢༠ དང༌། མདེའུ་སྟོང་སྒམ་༢༣ གནང་
བས་བསྟན་པ་བཟོད་པས་ཞབས་ཕྱི་ཁ་ཤས་ཀྱི་རོགས་ལ་བརྟེན་ནས་དེ་ཚོ་བདེ་སྐྱིད་གླིང་ཁའི་རང་
ཤག་ཏུ་དབོར།
མཁན་ཆུང་རྟ་ར་བས་ཁོ་རང་གི་ལས་རོགས་ཚོར་ཏཱ་ལའི་བླ་མའི་ཕྱག་བྲིས་དེ་བསྟན་པས་
ཚང་མའི་སེམས་ནང་ཏཱ་ལའི་བླ་མ་བདེ་ཐང་ངང་བྲོས་ཐར་བར་དགའ་སྤྲོ་ཚད་མེད་བྱུང་བ་རེད།
འོན་ཀྱང༌། ཚང་མས་ད་ལྟ་ཏཱ་ལའི་བླ་མ་དང་ཆིབས་ཞབས་ཚོ་ས་ཐག་རིང་པོར་སླེབས་མེད་པས་
གལ་ཏེ་བཀའ་རྒྱའི་ནང་དོན་མང་ཚོགས་ལ་གསལ་བསྒྲགས་བྱས་ན་རྒྱ་དམག་གིས་གནས་ཚུལ་
ཤེས་རྟོགས་བྱུང་སྟེ་ཆིབས་རགས་ཀྱི་རྗེས་འདེད་གཏོང་ཉེན་ཡོད། དེར་བརྟེན། ཏཱ་ལའི་བླ་མའི་
བཀའ་ཡིག་གི་ནང་དོན་ཉིན་གཉིས་ཀྱི་རྗེས་ལ་གསལ་བསྒྲགས་བྱེད་རྒྱུར་མོས་མཐུན་བྱས། དེ་
དུས་སྲིད་ཚབ་ཟུར་པ་བློ་བཟང་བཀྲ་ཤིས་ལྷ་ས་གྲོང་ཁུལ་གྱི་རང་ཁྱིམ་དུ་ཡོད་པ་ལས་ནོར་གླིང་
ཕོ་བྲང་ནང་མེད་སྟབས་མཁན་ཆུང་རྟ་ར་བས་ཁོང་གི་ཁྱིམ་དུ་བང་ཆེན་ཞིག་མངགས་ཏེ་ཁོང་གང་
མགྱོགས་ནོར་བུ་གླིང་ཁར་འབོད་འགུགས་ཞུས།
དེའང་ཏཱ་ལའི་བླ་མས་བཀའ་ཡིག་དེའི་ནང་དྲག་པོ་མ་ཡིན་པར་ཞི་བའི་གྲོས་མོལ་གྱི་ལམ་
ནས་གནད་དོན་ཐག་གཅོད་བྱེད་དགོས་པའི་བཀའ་གནང་ཡོད་ཀྱང༌། ཁོང་གིས་ཕྱོགས་གཞན་
ཞིག་ནས་བོད་མི་ཚོར“གཙོ་ཆེར་གཙུག་ལག་ཁང་དང༌། ཕོ་བྲང་པོ་ཏ་ལ། ནོར་བུ་གླིང་ཁ། གདན་
ས་གསུམ་སོགས་ལ་སྲུང་སྐྱོབ་གང་ཐུབ་ཅི་ཐུབ་བྱེད་དགོས་པ་དང་དུས་མཚུངས་སུ་ལྷ་སའི་
གནས་དང་ཕྱོགས་མཐའི་སྐྱ་སེར་མི་མང་གི་བདེ་འཇགས་ལ་དོ་ཕོག་མི་ཡོང་བ་བྱེད་དགོས”པའི་
ཉེན་བརྡའང་བཏང་ཡོད། དེར་བརྟེན། དེ་རྗེས་ཁོ་ཚོས་ལྷ་སའི་ནང་གི་ས་ཚིགས་གལ་ཆེན་རིགས་
ལ་སྲུང་སྐྱོབ་ཇི་ལྟར་བྱེད་དགོས་པ་དང༌། མང་ཚོགས་ལ་ཟིང་འཁྲུག་གི་ཤུགས་རྐྱེན་མི་ཕོག་པ་
ཇི་ལྟར་བྱེད་དགོས་པའི་སྐོར་ལ་གྲོས་བསྡུར་བྱས། ཚོགས་འདུ་དེའི་ཐོག་འཇུ་ཆེན་ཐུབ་བསྟན་
གྱིས་ཁོང་གིས་མི་ཁ་ཤས་ཁྲིད་དེ་ར་མ་སྒང་གྲུ་ཁར་སྲུང་སྐྱོབ་བྱེད་པར་འགྲོ་རྒྱུར་བློ་ཁོག་ཆེན་
པོས་དང་བླངས་བྱས་པ་དང༌། གལ་ཏེ་རྒྱ་དམག་གིས་ཏཱ་ལའི་བླ་མའི་ཆིབས་རགས་ཀྱི་རྗེས་འདེད་
བཏང་ན་ཁོང་གིས་ཁོ་ཚོ་དེར་བཀག་འགོག་བྱེད་རྒྱུ་ཡིན་ཞེས་བཤད། འཇུ་ཆེན་ཐུབ་བསྟན་གྱིས་
ནོར་གླིང་སྐུ་སྲུང་དམག་སྒར་གྱི་མཚོན་ཆའི་གོ་མཛོད་ནས་མེ་མདའ་རིང་མདའ་འཕར་མ་ཞིག་
བླངས་པ་དང༌། དེ་རྗེས་ཁོང་གིས་དང་བླངས་རོགས་པ་ཁ་ཤས་འཚོལ་བར་སོང༌།
དེའི་རིང་རྒྱ་དམག་བོད་ལྗོངས་དམག་ཁུལ་ཁང་གིས་དམག་རྒྱག་གི་མཐའ་མའི་གྲ་སྒྲིག་ལས་ཀ་
བྱེད་བཞིན་ཡོད་པ་དང༌། དེ་ཚོའི་ཁོངས་སུ་ཁོ་ཚོས་སྐྱིད་ཆུའི་བྱང་ངོགས་ཀྱི་བརྒྱད་གཅིག་ཞིང་
ར་ནས་སྐྱིད་ཆུའི་རབ་ཁ་ཞིག་བར་ས་དོང་དྲུས་ཏེ་དེ་གཉིས་མཐུད་བཞིན་ཡོད། རྒྱ་དམག་གིས་ས་
དོང་དེ་དང་སྐྱིད་ཆུའི་ལྷོ་ངོགས་སུ་ཡོད་པའི་མེ་སྒྱོགས་མདའ་ཤོག་ཨང་༣༠༨ ཀྱི་ས་དོང་མཉམ་
དུ་བསྡེབས་ནས་ཕྱོགས་ཁག་འདྲ་མིན་ནས་བོད་པའི་ཐོག་ཏུ་དྲག་རྒོལ་བྱེད་སྲིད་པ་དང༌། ཁོ་ཚོས་
ས་དོང་དེ་ལ་བརྟེན་ནས་ལྷ་ས་ནས་ལྷོ་ཁ་ཁུལ་གྱི་བོད་པའི་འབྲོས་ལམ་འགོག་སྲིད་པ་རེད། རྒྱ་
དམག་གི་དམག་སྤྱི་གཞོན་པ་ཏིང་ཧྲའོ་ཏུང་གིས་དམག་དཔོན་གཉིས་མེ་སྒྱོགས་མདའ་ཤོག་ཨང་
༣༠༨ ལ་ལྟ་ཞིབ་བྱེད་པར་བཏང་བ་དང༌། ཁོ་གཉིས་བརྒྱུད་ཁོང་གིས“དམག་ཁུལ་ཁང་གི་འགོ་ཁྲིད་
ཀྱིས་བཀའ་བཏང་ན་མེ་སྒྱོགས་མདའ་ཤོག་ཨང་༣༠༨ ཀྱིས་སྐར་མ་གསུམ་མ་འགོར་བར་དམག་
འཐབ་ལ་ཞུགས་ཆོག་ཆོག”ཡིན་པའི་ཤེས་རྟོགས་བྱུང་བ་རེད། དེའང་ལྟ་ཞིབ་བྱེད་མཁན་དམག་
དཔོན་ཁྲན་པིང་གིས་ཕྱིར་དྲན་འདི་ལྟར་བྱས་ཡོད་དེ།
མེ་སྒྱོགས་རིགས་ཚང་མ་དམག་སར་སྒྲིག་གཤོམ་བྱས་ཡོད་པ་དང༌། སྒྱོགས་མདེལ་ཡང་
མེ་སྒྱོགས་འགྲམ་གྱི་གཏན་ཁེལ་ས་ཆར་བརྩིགས་ནས་བཞག་འདུག །ལས་རེས་དམག་
མི་ཚོ་ངར་ཤུགས་འཕར་བ་དང་དམག་གྲ་བསྒྲིགས་ནས་བསྡད་འདུག །དམག་མི་ཚོས་ང་
ལ“མེ་སྒྱོགས་ཀྱི་དམིགས་འབེན་ཚང་མ་ཚད་ལེན་གནད་ལ་འཕིགས་པ་བྱས་ཟིན་པ་དང༌།
མེ་སྒྱོགས་རྒྱག་འཕེན་ལ་མཁོ་བའི་གནས་ཚུལ་ཡང་ཚང་མ་གྲ་སྒྲིག་ཨང་གསར་ཡིན། ད་
ལྟ་གྲ་སྒྲིག་སྒོ་ཀུན་ནས་བྱས་ཟིན་ཏེ་གོང་རིམ་གྱི་བཀའ་བསྒུགས་ནས་བསྡད་ཡོད”ཅེས་
བཤད་བྱུང༌།
དམག་ཁུལ་ཁང་གིས་དམག་རྒྱག་གི་ཞིབ་ཕྲའི་འཆར་གཞི་གཏན་འབེབས་འདི་ལྟར་བྱས་ཡོད།
ང་ཚོའི་དམག་དཔུང་གིས[ལྷ་ས]གྲོང་ཁུལ་གྱི་བེད་སྤྱོད་བྱེད་རུང་བའི་ནུས་ཤུགས་ཚང་
མར་གཅིག་གྱུར་གྱི་སྒྲིག་འཛུགས་བྱས་པ་དང༌། ལྷ་ས་གྲོང་ཁུལ་དེ་བཞིན་ཉེན་སྲུང་ས་ཁུལ་
བརྒྱད་དུ་བགོས་ནས་གཅིག་གྱུར་གྱི་བཀོད་འདོམས་བྱས་ཏེ་མི་དམངས་དམག་འཁྲུག་གི་
ཟིལ་རྔམ་འདོན་སྤེལ་གང་ལེགས་བྱེད་རྒྱུའི་ཐག་བཅད། དེའང་ང་ཚོའི་དམག་དཔུང་གི་མེ་
སྒྱོགས་དང་རྫས་མདེལ་གྱི་ཟིལ་ཤུགས་དགྲ་བོ་ལས་ཆེ་བ་ཡོད་པ་བེད་སྤྱད་དེ་མདའ་ཤོག་
ཨང་༡༥༥ (རུ་ཤོག་ཨང་༣ ཕུད)དང༌། མདའ་ཤོག་ཨང་༡༥༩ (རུ་ཤོག་ཨང་༡ ཕུད)
དམག་ཁུལ་ཁང་གི་ཉེན་སྲུང་རུ་ཤོག་བཅས་ནས་བསྡུ་རུབ་བྱས་པའི་རྐང་དམག་བརྒྱ་
ཤོག་བཅུ་གསུམ་ལ་མེ་སྒྱོགས་མདའ་ཤོག་ཨང་༣༠༨ དང༌། ཁྲབ་ལྡན་འཁོར་ལོའི་བརྒྱ་
ཤོག །མེ་ལྕེ་གཏོར་མཁན་ལྡིང་ཤོག་བཅས་ཀྱིས་སྐབས་བསྟུན་དཔུང་རོགས་བྱས་ཏེ་ལྷ་
སའི་ནང་དགྲ་བོ་རྩ་མེད་བཟོ་རྒྱུ་རེད།
“མི་དམངས་དམག་འཁྲུག་གི་ཟིལ་ཤུགས”ཞེས་པའི་རྒྱ་མི་དམར་པོའི་ལོགས་སྐད་དེ་ཁྲན་པིང་
གིས་སྐབས་དེར་བོད་རང་སྐྱོང་ལྗོངས་གྲ་སྒྲིག་ཨུ་ཡོན་ལྷན་ཁང་ནང་ལས་ཀ་བྱེད་མཁན་གྱི་བོད་
རིགས་དང་རྒྱ་རིགས་ལས་བྱེད་ལ་ཟེར་གྱི་ཡོད་པའམ། ཡང་ན་ལྷ་སའི“རྒྱ་ཆེའི་མང་ཚོགས”ལ་
ཟེར་གྱི་ཡོད་པ་གང་ཡིན་གསལ་བཤད་བྱས་མེད་ཀྱང༌། དུས་ཕྱིས་སུ་ཐོན་པའི་སྐབས་དེའི་རྒྱ་
དམག་དང་ཡུལ་དམག་གི་ཕྱིར་དྲན་རྩོམ་ཡིག་ཁག་ལྟར་ན་ལྷ་སའི་མི་མང་གིས་སྐབས་དེའི་དམག་
འཁྲུག་ནང་རྒྱ་དམག་ལ་གཞོགས་འདེགས་བྱས་མེད་པ་ཁ་གསལ་པོ་རེད།
འཕྲིན་ལས་ཕུན་ཚོགས་ཀྱིས་ཕྱི་ཟླ་༣ ཚེས་༡༨ ཉིན་ཧྲིལ་པོར་ཏཱ་ལའི་བླ་མ་དང་ཆིབས་
ཞབས་ཚོ་ནོར་བུ་གླིང་ཁའི་ནང་ཡོད་ཁུལ་བྱས་ཏེ་བསྡད་པ་དང་། དད་ལྡན་མི་མང་གིས་ཕྲེང་བ་དང་
གའུ་སོགས་ཁྱེར་ཡོང་ནས་གླིང་རིན་པོ་ཆེར་བྱིན་རླབས་གནང་རོགས་ཞེས་ཞུ་དུས་འཕྲིན་ལས་
ཕུན་ཚོགས་ཀྱིས་གླིང་རིན་པོ་ཆེ་ད་དུང་ནོར་བུ་གླིང་ཁའི་ནང་བཞུགས་ཡོད་པ་ལྟར་དེ་ཚོ་བླངས་པ་
དང༌། ནོར་བུ་གླིང་ཁའི་ནང་ཁྱེར་ཏེ་བླ་མ་གཞན་ཞིག་ལས་བྱིན་རླབས་ཞུས་རྗེས་ཕྱིར་སྤྲད།
ནོར་བུ་གླིང་ཁའི་ནང་ཏཱ་ལའི་བླ་མ་ཆིབས་བསྒྱུར་གནང་བའི་གནས་ཚུལ་མི་ཉུང་ཤས་ཀྱིས་མ་
གཏོགས་ཤེས་ཀྱི་མེད་པ་དང༌། ནོར་གླིང་ཕོ་བྲང་ཕྱི་རོལ་གྱི་མང་ཚོགས་ཀྱིས་དེའི་སྐོར་གང་ཡང་
ཤེས་ཀྱི་མེད།
དེ་ཉིན་མཚན་མོ་ཆུ་བཞི་སྒང་དྲུག་གི་དམག་མི་སུམ་ཅུ་ཐམ་པ་བསྟན་པ་བཟོད་པའི་ཁྱིམ་དུ་མེ་
མདའ་དང་མདེའུ་ལེན་པར་སླེབས། ཁོང་གིས་ཐོག་མར་ཁོ་ཚོ་དང་མཉམ་དུ་འགྲོ་རྩིས་ཡོད་ཀྱང༌།
འདས་པའི་ཉིན་ཤས་རིང་ལས་བྲེལ་ཆེ་བས་གཉིད་མ་བྱུང་བ་དང༌། ད་ལྟ་ཏཱ་ལའི་བླ་མ་ཕེབས་ཐོན་
ཟིན་པ་དང་ཁོ་རང་གི་ལས་འགན་ཡང་ལེགས་གྲུབ་བྱུང་ཟིན་སྟབས་ངལ་དུབ་ཀྱི་ཚོར་ཤུགས་ཆེན་
པོ་སྐྱེས་ཏེ་ནང་ལ་གཉིད་སྐྱིད་པོ་ཞིག་ཉལ་འདོད་བྱུང་བ་རེད།
དུས་སྐབས་དེའི་མཚམས་སུ་རྒྱ་དམག་སྐྱེལ་འདྲེན་མདའ་ཤོག་ཨང་༡༦ ལ་ནོར་བུ་གླིང
ཁའི་ནུབ་ཕྱོགས་ཀྱི་ཆུ་འཁོར་ནས་ར་མ་སྒང་གྲུ་ཁའི་འགྲོ་ལམ་འགོག་དགོས་པའི་བཀའ་འབྱོར་
བ་དང༌། མདའ་ཤོག་དེའི་སློབ་སྟོན་དཔོན་ཧེ་གོ་ཏུང་གིས་མེ་མདའ་སྦག་སྦག་ཆེ་གྲས་གཉིས་
དང་མེ་མདའ་སྦག་སྦག་ཆུང་གྲས་དྲུག་ཁྱེར་བ་དང༌། བརྒྱ་ཤོག་༡ ཁྲིད་དེ་སྐྱིད་ཆུའི་ཕྱོགས་སུ་ཐོན།
མདའ་ཤོག་དེའི་བརྒྱ་ཤོག་༢ པས་གདོང་སྐྱོད་རུ་ཁག་བྱས་ཏེ་ཁོ་ཚོའི་སྔོན་ལ་ཐོན་ཚར་བ་རེད།
འཇུ་ཆེན་ཐུབ་བསྟན་གྱིས་དང་བླངས་མི་མགོ་དྲུག་ཅུ་ཁྲིད་དེ་རྒྱ་དམག་གིས་ཏཱ་ལའི་བླ་མའི་
ཆིབས་རགས་ཀྱི་རྗེས་འདེད་གཏོང་རྒྱུ་འགོག་ཆེད་ར་མ་སྒང་གྲུ་ཁར་སྲུང་སྐྱོབ་བྱེད་པར་སོང་། གྲུ་
ཁར་སླེབས་འཕྲལ་ཁོང་གིས་མི་༢༠ སྐྱིད་ཆུའི་ལྷོ་ངོགས་ཀྱི་རི་གཤམ་གྲོང་ཚོའི་ནང་དང༌། མི་༢༠
རི་རྩེ། མི་༢༠ རི་སྐེད་ལ་ས་སྲུང་དུ་བཞག་པ་དང༌། དུས་ཡུན་ངེས་ཅན་ནང་ཁོ་ཚོས་ཕན་ཚུན་ལས་
གནས་བརྗེ་པོ་རྒྱག་དགོས་པའི་བཀའ་བཏང་།
ཕྱི་ཟླ་༣ ཚེས་༡༩ ཉིན་སྤྱི་ཁྱབ་དམག་དཔོན་ཏིང་ཧྲེང་གིས་ཁོ་རང་གི་དམག་དཔུང་ཨང་༥༤
པའི“ཏིང་བཀོད་འདོམས་ཚན་པ”མེ་འཁོར་བརྒྱུད་ལན་ཀྲའུ་རུ་གནས་སྤོ་བྱས། དེ་དུས་ལན་ཀྲའུ་
ནས་བོད་ནང་ལམ་ཐག་ཐུང་ཤོས་རེད།
དེ་ཉིན་ཞོགས་པ་བོད་གཞུང་གི་གཞུང་ཞབས་ཚང་མ་སྔར་རྒྱུན་ལྟར་ནོར་བུ་གླིང་ཁར་དྲུང་
ཇར་བཅར་བ་དང་། ཁོ་ཚོས་ཏཱ་ལའི་བླ་མ་དང༌། བཀའ་ཤག །ཡོངས་འཛིན་རྣམ་གཉིས་ཕོ་བྲང་
ནང་བཞུགས་མེད་པ་ཤེས་དུས་ཚང་མ་ཚ་གི་ཚི་གི་ཆགས་ཏེ་གང་དགའ་ཅི་དྲག་གི་ལབ་གླེང་
སྣ་ཚོགས་བྱས། མཁན་ཆུང་རྟ་ར་བས་ཚོགས་ཐོག་ལ་ཏཱ་ལའི་བླ་མ་ཆིབས་བསྒྱུར་གནང་ཟིན་པ་
དང་། ཤུལ་དུ་ལམ་སྟོན་བཀའ་ཡིག་ཅིག་བཞག་ཡོད་པ་སྙན་སེང་ཞུས་པས་སྲིད་ཚབ་ཟུར་པ་བློ་
བཟང་བཀྲ་ཤིས་གསར་འགྱུར་དེར་ཧང་སང་བ་རེད།
ཏཱ་ལའི་བླ་མས་ཁོང་ཉིད་མེད་ཤུལ་དུ་བོད་ཀྱི་ལས་དོན་ཐག་གཅོད་ཀྱི་སྐུ་དབང་གནང་བའི་
བོད་ལྗོངས་ཚོགས་འདུ་རྒྱས་པས་ཞོལ་པར་ཁང་དུ་ཕྱི་ཟླ་༣ ཚེས་༡༨ དང་༡༩ ཉིན་ཚོགས་འདུ་
མུ་མཐུད་དེ་འཚོགས། རྒྱ་ནག་གཞུང་གིས་ཁོ་ཚོར་ལག་སོན་བྱུང་བའི་ཉིན་དེ་གཉིས་ཀྱི་ཚོགས་
འདུའི་གནས་ཚུལ་ད་བར་ཕྱིར་བསྒྲགས་བྱས་མེད་པས་ཚོགས་འདུ་དེ་ཚོའི་སྐོར་གྱི་ཡིག་ཆ་ཧ་
ཅང་དཀོན་པོ་རེད། ཚོགས་འདུ་དེ་ཚོར་དངོས་སུ་ཞུགས་པ་དང་ཕྱིས་སུ་རྒྱ་གར་ནང་བྲོས་བྱོལ་དུ་
སླེབས་པའི་ཚེ་དབང་འགྱུར་མེད་ཀྱིས་བཤད་པ་ལྟར་ན། ཚོགས་འདུའི་ཐོག་རྒྱ་མི་དང་དྲག་འཛིང་
བྱེད་རྒྱུའི་འདོད་པ་ཡོད་པའི་ཚོགས་མི་ཁག་གཅིག་གིས་བོད་པས་འཇབ་དམག་གི་ལས་འགུལ་
ཞིག་འགོ་འཛུགས་དགོས་པ་དང་། ཕྱི་རྒྱལ་གྱི་རོགས་སྐྱོར་འཚོལ་དགོས་པ་སོགས་གྲོས་འཆར་
མང་པོ་བཏོན་ཡང་ཚོགས་འདུས་བསམ་ཚུལ་དེ་ཚོར་མོས་མཐུན་མ་བྱས། ཚོགས་འདུའི་ཐོག་
རྒྱ་མི་དང་ཞི་བའི་གྲོས་མོལ་བྱས་ཏེ་མགོ་བཏགས་ཞུ་རྒྱུའི་གྲོས་ཆོད་ཅིག་ཟིན་བྲིས་རྒྱག་མཁན་
དུ་ཚོགས་མི་དྲུག་འདེམས་བསྐོ་བྱས་ཀྱང༌། ཚོགས་འདུར་གྲོས་ཆོད་དེའི་ཐོག་དངོས་གཞིའི་ཐག་
གཅོད་བྱེད་པའི་དུས་ཚོད་བྱུང་མེད།
ཕྱི་ཟླ་༣ ཚེས་༡༩ཉིན་བོད་ལྗོངས་དམག་ཁུལ་ཁང་གིས་རུ་ཤོག་ཡན་གྱི་འགན་འཛིན་མི་སྣའི་
ཛ་དྲག་ཚོགས་འདུ་ཞིག་རྒྱ་དཔོན་ཐན་ཀྭན་སན་གྱི་གཞུང་དོན་ཁང་གི་ཚོགས་ཁང་ཆུང་ཆུང་ཞིག་ནང་
འཚོགས། དམག་སྤྱི་གཞོན་པ་ཏིང་ཧྲའོ་ཏུང་གིས་ཚོགས་འདུ་དེའི་གཙོ་སྐྱོང་བྱས་པ་དང་། ཐན་ཀྭན་
སན་གྱིས་གནས་སྟངས་ལ་ངོ་སྤྲོད་དང་རྒྱ་དམག་བཙན་ཤེད་བྱེད་མཁན་དུ་མི་མངོན་པ་བྱེད་དགོས་
པའི་ནན་བཤད་བྱས་པ་དང་མཉམ་དུ་དམག་འཐབ་ཀྱི་ལས་བསྐོས་འདི་ལྟར་བརྒྱབ་ཡོད་དེ།
དེ་རྗེས་དམག་འཐབ་ཚན་པའི་དྲག་ཇུས་དམག་དཔོན་གཡུས་ཧྲའུ་ཐང་གིས་ལྷ་སའི་
གནས་སྟངས་ཧྲིལ་པོ་ངོ་སྤྲོད་བྱས་པ་དང༌། དམག་འཐབ་མ་བྱས་ན་གནད་དོན་ཐག་གཅོད་
ཡོང་ས་མ་རེད་ཅེས་བཤད། ཐན་ཀྭན་སན་གྱིས་འོན་ཀྱང་མེ་མདའ་དང་པོ་ང་ཚོས་བརྒྱབ་
ན་རྩ་བ་ནས་འགྲིག་གི་མ་རེད། དུས་ལ་མ་བབ་བར་ང་ཚོས་དམག་དོན་ཐོག་འགོག་སྲུང་གི་
རྣམ་པ་འཛིན་དགོས། འདི་ལྟར་བྱས་ན་དགྲ་བོའི་ཉེས་སྤྱོད་དམར་རྗེན་དུ་ཐོན་པ་དང་། ང་
ཚོར་བོད་མི་དམངས་ཀྱི་རྒྱབ་སྐྱོར་འཐོབ་ཀྱི་རེད། དེ་རྗེས་ང་ཚོས་དྲག་པོའི་ངོ་ལོག་ཟིང་
འཁྲུག་མཐའ་གཅིག་ཏུ་རྩ་མེད་བཟོ་དགོས་ཞེས་བཤད།
དེ་རྗེས་མདའ་ཤོག་ཨང་༡༥༩ པའི་མདའ་དཔོན་གཞོན་པ་ཝུའུ་ཁྲན་གྱིས་དམག་
བརྒྱ་ཤོག་གཅིག་ཁྲིད་ནས་དེ་ནུབ་སྐྱིད་ཆུའི་ལྷོ་ངོགས་གྲུ་ཁའི་ཉེ་འཁྲིས་ཀྱི་རི་རྩེར་
འགྲེམས་འཇོག་བྱེད་རྒྱུའི་ཐག་བཅད།
གྲུ་ཁར་སླེབས་རྗེས་རྒྱ་དམག་སྐྱེལ་འདྲེན་མདའ་ཤོག་ཨང་༡༦ གི་དམག་མི་ཚོར་གལ་ཏེ་ཁོ་
ཚོས(མཁའ་དབྱིངས་སུ)བརྡ་གཏོང་མདེའུ་ལྗང་ཁུ་གསུམ་གས་པ་མཐོང་ན་དེ“ཕར་རྒོལ”བྱེད་
དགོས་པའི་བཀའ་ཡིན་པའི་ལན་འབྱོར།
བསྟན་པ་བཟོད་པ་ངལ་ཐང་ཆད་དྲགས་ནས་དེ་ཉིན་མཚན་གང་དང་ཕྱི་ཉིན་ཉིན་ཕྱེད་བར་
གཉིད་ཤོར་བ་དང༌། གཉིད་སད་སྐབས་ཕྱི་དྲོའི་ཆུ་ཚོད་གཉིས་པ་ཙམ་ཟིན་ཡོད། ཁོང་གིས་ཡར་
ལངས་བ་དང༌། ལྟོ་ཆས་ཏོག་ཙམ་བཟས་རྗེས་ཁྱིམ་དུ་བསྡད་ཀྱང་ལས་ཀ་ཅིའང་མེད་སྟབས་ནོར་
གླིང་དུ་གང་བྱས་ཡོད་དམ་སྙམ་ནས་ནོར་བུ་གླིང་ཁར་བསྐྱོད། ནོར་གླིང་ཕོ་བྲང་དུ་སླེབས་དུས་ཏཱ་
ལའི་བླ་མའི་བཀའ་ཡིག་དེ་མང་ཚོགས་ལ་གསལ་བསྒྲགས་བྱེད་རྒྱུ་ཡིན་ཡང་། ཀུན་གྱིས་ཏཱ་ལའི་
བླ་མ་ཆིབས་བསྒྱུར་གནང་ཟིན་པའི་སྐོར་ལབ་གླེང་སྣ་ཚོགས་བྱེད་བཞིན་ཡོད།
ནོར་གླིང་ཕོ་བྲང་ནང་མི་ཁ་ཤས་ཀྱིས་ཁོང་ལ་ལྐོག་ཏུ་སྐད་ཤུགས་ཆུང་ངུས“ངས་གོ་ཐོས་
ལྟར་ན། ྋརྒྱལ་བ་རིན་པོ་ཆེ་ཕོ་བྲང་ནང་བཞུགས་མེད་པ་འདྲ། འདི་འདྲ་རེད་དམ། དྲང་པོ་ཤོད་
དང”ཞེས་དྲིས།
བསྟན་པ་བཟོད་པས་གནས་ཚུལ་དེ་གསང་བར་ཉར་རྒྱུའི་དམ་བཅའ་བཞག་ཡོད་པར་
བརྟེན་“ག་རེ་གསུང་གི་ཡོད་དམ། ྋརྒྱལ་བ་རིན་པོ་ཆེ་ཕོ་བྲང་ནང་བཞུགས་ལོས་ཡོད། དེ་མིན་
ཁོང་གང་དུ་ཕེབས་དགོས་སམ”ཞེས་ལན་བཏབ།
འོན་ཀྱང་། གནས་ཚུལ་དེ་ནོར་གླིང་ཕོ་བྲང་གི་ལྕགས་རིའི་ཕྱིར་ཁྱབ་མེད་པས་མཁན་ཆུང་རྟ་
ར་བ་དང་འབྲེལ་མཐུད་ཚོགས་ཆུང་གིས་ཏཱ་ལའི་བླ་མའི་བཀའ་ཡིག་དེ་ཕྱི་ཉིན་ཏེ། ཕྱི་ཟླ་༣ ཚེས་
༢༠ ཉིན་མ་གཏོགས་མང་ཚོགས་ལ་ཁྱབ་བསྒྲགས་མི་བྱེད་རྒྱུ་དང༌། གསལ་བསྒྲགས་བྱས་ཚར་
རྗེས་ཁོ་ཚོས་ནོར་གླིང་ཕོ་བྲང་མཐའ་སྐོར་དུ་འཛོམས་པའི་མང་ཚོགས་ཚང་མ་རང་སོ་སོའི་ཁྱིམ་དུ་
ལོག་དགོས་པའི་སྐུལ་མ་བྱེད་རྒྱུའི་ཐག་བཅད།
རྒྱ་དམར་བོད་ཀྱི་ལས་དོན་ཨུ་ཡོན་ལྷན་ཁང་གིས(ཕལ་ཆེར་ནོར་བུ་གླིང་ཁའི་ནང་གི་རྒྱ་མིའི་
སོ་པ་བརྒྱུད)ཏཱ་ལའི་བླ་མ་བྲོས་བྱོལ་དུ་ཕེབས་པའི་གནས་ཚུལ་ཧ་ལམ་ཕྱི་ཟླ་༣ ཚེས་༡༩ ཉིན་
གྱི་ཞོགས་པའི་མཚམས་སུ་ཤེས་རྟོགས་བྱུང་ཡོད་པར་སྣང་ཡང༌། ཁོ་ཚོས་དེ་ཉིན་ཕྱི་དྲོར་གནས་
ཚུལ་དེ་པེ་ཅིང་ལ་བརྒྱུད་གཏོང་བྱས་ཡོད་པ་ལས་དེ་དུས་ཁོ་ཚོས་གནས་ཚུལ་དེ་ཤེས་རྟོགས་བྱུང་
ཡོད་པ་ངེས་བརྟན་རེད། ད་ཡོད[རྒྱ་ནག་གཞུང་གི]ཡིག་ཆའི་ནང་བོད་ཀྱི་ལས་དོན་ཨུ་ཡོན་ལྷན་
ཁང་དང་པེ་ཅིང་དབར་ཕྱི་ཟླ་༣ ཚེས་༡༧ ཉིན་ནས་ཚེས་༡༩ ཉིན་བར་བྱུང་བའི་ཏར་འབྲེལ་
ཡིག་ཆ་གཅིག་ཀྱང་བཀོད་མེད་ཀྱང་། པཎ་ཆེན་རིན་པོ་ཆེས་མའོ་ཙེ་ཏུང་གི་རེ་སྐུལ་ལྟར་ཕྱི་ཟླ་༣
ཚེས་༡༩ ཉིན་ཁོང་ཉིད་པེ་ཅིང་སྲིད་གཞུང་ལ་ལྷག་བསམ་རྣམ་དག་ཡིན་པའི་བསྒྲགས་གཏམ་
ཞིག་སྤེལ་ཡོད་པ་དེ་གཅིག་པུ་བཀོད་ཡོད། དེར་བརྟེན། ཏཱ་ལའི་བླ་མ་བྲོས་བྱོལ་དུ་ཕེབས་པའི་
གལ་ཆེའི་གནས་ཚུལ་ལ་ཀྲུང་དབྱང་ཨུ་ཡོན་ལྷན་ཁང་གིས་ཐོག་མར་བསམ་ཚུལ་གང་བཟུང་ཡོད་
པ་དང༌། དེས་བོད་སྡོད་རྒྱ་དཔོན་ཐན་ཀྭན་སན་ལ་མཛུབ་སྟོན་གང་དང་གང་བྱས་ཡོད་པ་དུས་ད་ལྟ་
བར་སུས་ཀྱང་གསལ་པོ་ཤེས་ཀྱི་མེད།
བོད་པའི་ཡིག་ཆའི་ནང་གསལ་ལྟར་ན། གལ་ཏེ་རྒྱ་མིར་དམག་རྒྱག་འདོད་མེད་ན་ཁོ་ཚོས་
གནས་མཆོག་ལྷ་སའི་དམག་འཁྲུག་དེ་ཏན་ཏན་རྒྱག་དགོས་དོན་མེད་པ་དང༌། གལ་ཏེ་རྒྱ་མིས་
བོད་ལྗོངས་ཚོགས་འདུ་རྒྱས་པས་ཕྱི་ཟླ་༣ ཚེས་༢༠ཉིན་ཏཱ་ལའི་བླ་མའི་བཀའ་རྒྱ་དེ་མང་ཚོགས་
ལ་ཁྱབ་བསྒྲགས་བྱས་ཟིན་མཚམས་བར་ངང་སྒུག་བྱས་ཡོད་ན་གནས་སྟངས་ལ་རང་བཞིན་
གྱིས་འགྱུར་བ་འགྲོ་རྒྱུ་ཡིན་པ་ངེས་བརྟན་རེད། ཏཱ་ལའི་བླ་མ་ལྷ་ས་ནས་ཆིབས་བསྒྱུར་གནང་
བའི་ཀུན་སློང་གཙོ་བོ་ནི་ཁོང་ལྷ་སར་མ་བཞུགས་ན་ནོར་བུ་གླིང་ཁའི་མཐའ་སྐོར་གྱི་དང་བླངས་
སྲུང་སྐྱོབ་བྱེད་མི་ཚོར་སྲུང་སྐྱོབ་བྱེད་ཡུལ་མེད་པས་ཁོ་ཚོ་རང་བཞིན་གྱིས་ཁ་འཐོར་འགྲོ་རྒྱུ་ཡིན་
པ་དང༌། དེ་ལྟར་བྱུང་ན་རྒྱ་མིར་བོད་པའི་ཐོག་དྲག་རྒོལ་བྱེད་པའི་རྒྱུ་མཚན་མེད་པ་ཆགས་རྒྱུའི་
ཐུགས་རེ་གནང་བ་རེད། འོན་ཀྱང༌། རྒྱ་ནག་གཞུང་གི་ཡིག་ཆའི་ནང་མའོ་ཙེ་ཏུང་གིས་བོད་པའི་
ཐོག་དམག་རྒྱག་པའི་ཁ་གཡར་ས་ཞིག་བཙལ་ཏེ་ཁོ་རང་གི་འཆར་གཞི་ལག་བསྟར་བྱེད་རྒྱུའི
སེམས་ཐག་བཅད་ཡོད་པ་གསལ་བ་དང༌། ཏཱ་ལའི་བླ་མ་བྲོས་བྱོལ་དུ་ཕེབས་པའི་གནས་ཚུལ་
ཁུངས་ཐུབ་ཆགས་པའི་མཚམས་སུ་རྒྱ་དམག་ལ་འཛེམ་ཟོན་བྱེད་དགོས་པ་གང་ཡང་མེད་པ་དང༌།
ཁོ་ཚོས་བོད་པའི་ཐོག་དམག་ཆེན་པོ་ཞིག་རྒྱག་པའི་དུས་ལ་བབ་ཡོད།
སྐུ་སྲུང་མདའ་དཔོན་ཕུན་ཚོགས་བཀྲ་ཤིས་ཏཱ་ལའི་བླ་མའི་ཆིབས་ཞབས་སུ་བཅར་རྗེས་ནོར་
གླིང་ཕོ་བྲང་གི་སྲུང་བྱའི་འགན་དབང་སྐུ་སྲུང་རུ་དཔོན་སྲེག་ཤིང་གིས་བླངས་ཡོད་ཅིང༌། ཕྱི་ཟླ་༣
ཚེས་༡༩ ཉིན་དང་ཚེས་༢༠ ཉིན་ཁོང་གིས་བོད་དམག་བྱིངས་ལ་གླ་ཕོགས་སྤྲད་ནས་བསྡད་པ་
དང༌། ཁོང་གིས་ད་དུང་བོད་དམག་སུམ་བརྒྱ( ཁོ་རང་གི་མདའ་ཤོག་གི་དམག་འབོར་ཕྱེད་ཀ་ཙམ)
ས་ཆ་་གཞན་དུ་རྩམ་པ་འཐག་པར་བཏང་ཡོད་པ་ལས་དེ་དུས་ཁོང་གིས་དམག་རྒྱག་གི་གྲ་སྒྲིག་
བྱས་མེད་པ་ཁ་གསལ་པོ་རེད།
དེ་འདྲའི་སྐབས་སུ་རྒྱ་མིས་ཏཱ་ལའི་བླ་མ་ཆིབས་བསྒྱུར་གནང་ཟིན་པ་ཤེས་ཏེ་ཕྱི་ཟླ་༣ ཚེས་
༡༩ ཉིན་གྱི་དགོང་དྲོ་ལྷ་སའི་ཉེ་འཁོར་གྱི་རྒྱ་དམག་དང་ཡུལ་དམག་ལ་སྐུལ་སློང་བྱས། སྐབས་
དེའི་རྒྱ་དམར་བོད་ཀྱི་ལས་དོན་ཨུ་ཡོན་ལྷན་ཁང་གི་ཡུལ་དམག་ཞུད་ཏུང་ཧད་ཀྱིས་དེ་དུས་ཁོ་
ཚོས་ལས་ཁུངས་ཀྱི་ར་སྐོར་ནང་དམག་རྒྱག་གི་གྲ་སྒྲིག་ཆ་ཚང་ཟིན་པའི་སྐོར་ཕྱིར་དྲན་འདི་ལྟར་
བྱས་ཡོད་དེ། ཁོ་ཚོས་ཕྱི་ཟླ་༣ ཚེས་༡༠ ཉིན་ནས་ར་སྐོར་གྱི་ཕྱོགས་ཚང་མར་སོ་ཁུང་མང་
པོ་རྩིག་འགོ་བཙུགས་ཡོད་པ་དང༌། དེ་ཚོ་དགོང་མོ་དེའི་མཚམས་སུ་ཧ་ལམ་ཆ་ཚང་བ་ལེགས་
གྲུབ་ཟིན་ཡོད་ཐོག་ཁོ་ཚོས་ད་དུང་ར་སྐོར་ནང་འགོག་སྲུང་འཛིང་རགས་རིམ་པ་གསུམ་བསྒྲིགས་
ཡོད་པ་དང༌། བཀར་འཇུག་མཚོན་ཆའང་འདང་ངེས་གྲ་སྒྲིག་བྱས་ཡོད། ཞུད་ཏུང་ཧད་ཀྱིས་ཁོ་རང་
གི་ཡུལ་དམག་རུ་ཁག་ལ་མེ་མདའ་སྦག་སྦག་ཆེ་བ་གཅིག་དང༌། མེ་མདའ་སྦག་སྦག་ཆུང་རིགས་
དགུའི་ཐོག་མདེའུ་འདང་ངེས་ཡོད་པས་མ་ཚད། ད་དུང་ལག་འབོམ་ཧ་ཅང་མང་པོ་ཡོད་ལུགས་
བཤད་ཡོད། ཁོང་གིས་རྩོམ་ཡིག་ནང་ཡུལ་དམག་སྤྱི་ཁྱབ་བཀོད་འདོམས་ཁང་ནས་ཕྱི་དྲོའི་ཆུ་
ཚོད་བརྒྱད་པ་ཡས་མས་སུ“ང་ཚོར་གནས་ཚུལ་ཁུངས་ལྡན་འབྱོར་བ་ལྟར་ན། ཏཱ་ལའི་བླ་མ་དང་
ཁོང་གི་བཀའ་བློན་གཙོ་བོ་ཁག་ཕྱི་ཟླ་༣ ཚེས་༡༧ ཉིན་ལྷ་ས་ནས་བྲོས་བྱོལ་དུ་ཕྱིན་ཡོད་པ་
དང་། ཤུལ་དུ་ངོ་ལོག་པ་མགོ་མཁྲེགས་པོ་ཚོ་མ་གཏོགས་ལྷག་མེད། ཁོ་ཚོས་དོ་དགོང་ང་ཚོའི་
ཐོག་ཏུ་དྲག་རྒོལ་བྱེད་པའི་ཉེན་ཁ་ཆེན་པོ་འདུག”ཅེས་ཛ་དྲག་གི་བཀའ་རྒྱ་འབྱོར་རྗེས་ཁོ་ཚོའི་རུ་
བག་གི་ཁོངས་མི་ཚང་མ“འཕྲལ་མ་ཉིད་དུ་རང་རང་གི་འཐབ་འཛིང་བྱེད་ཡུལ་དུ་ཡོང་དགོས་པའི་
བཀའ་བཏང་བ་རེད”ཅེས་བྲིས་ཡོད། སྐབས་དེར་ཡིག་སྐྱེལ་གློག་འཕྲིན་ཁང་གི་ལས་བྱེད་ཡིན་
པའི་ཝང་ཆིའི་ཤའུ་ཡིས་ཀྱང་དགོང་མོ་དེར“གནས་ཚུལ་ཁུངས་ལྡན་འབྱོར་བ་ལྟར་ན། དོ་དགོང་ངོ་
ལོག་པས་ང་ཚོར་དྲག་རྒོལ་བྱེད་རྒྱུ་རེད། དེར་བརྟེན། ཡུལ་དམག་ཚང་མས་དོ་དགོང་གྱོན་གོས་
ཕུད་ནས་ཉལ་མི་ཆོག །ཚང་མས་རྣམ་ཀུན་ལས་ལྷག་པར་དོགས་ཟོན་དང༌། དམག་འཐབ་ཀྱི་གྲ་
སྒྲིག་བྱེད་དགོས་པ་མ་ཟད། ད་དུང་རང་ཉིད་ལ་སྲུང་སྐྱོབ་མཐའ་གཅིག་ཏུ་བྱེད་དགོས”ཞེས་བཀའ་
རྒྱ་འདི་འདྲ་འབྱོར་ལུགས་ཕྱིར་དྲན་བྱས་ཡོད།
པེ་ཅིང་གི་དགོང་དྲོའི་ཆུ་ཚོད་བརྒྱད་པ་ཡས་མས་སུ་དམག་ཁུལ་ཁང་སྐུ་སྲུང་དམག་གི་རུ་
དཔོན་ཀྲུའུ་ཤའུ་ཧྲན་གྱི་དམག་སྤྱི་ཁང་ནས་རུ་ཤོག་བཀོད་འདོམས་ལས་ཁུངས་སུ་ཕྱིར་ལོག་བྱས་
རྗེས་ཁོང་གིས་དམག་དཔོན་ལྷན་འཛོམས་སར་དམག་ཁུལ་ཁང་གིས་ཁོ་ཚོར་བཀོད་སྒྲིག་བྱས་
པའི་དམག་འཐབ་ལས་འགན་བརྒྱུད་བསྒྲགས་བྱས་པ་དང༌། ད་དུང་དམག་འཐབ་ཀྱི་འཆར་གཞི་
དང༌། ཡན་ལག་རུ་ཁག་ཚོའི་ཞིབ་ཕྲའི་ལས་འགན་གཏན་འབེབས་བྱས། དེ་ཉིན་དགོང་དྲོ་
རུ་ཤོག་གི་དམག་དཔོན་དང་དམག་དཀྱུས་ཚང་མའི་སེམས་ནང་དམག་འཁྲུག་འགོ་ཚུགས་
གྲབས་ཡོད་སྙམ་སྟེ་ཚང་མ་གཉིད་མི་ཁུག །ང་རང་བསམ་གཞིག་གི་ཀློང་དུ་ཚུད་བཞིན་ཡོད་
པའི་སྐབས་སུ་ཁ་པར་གྱི་སྒྲ་བསྒྲགས་པ་དང༌། ཁ་པར་གཏོང་མཁན་ནི་དམག་ཁུལ་ཁང་
བཀོད་འདོམས་ཚན་པའི་འགན་འཛིན་ཙའུ་ཧྥེང་མིང་རེད།
ཁོང་གིས“རུ་དཔོན་ཀྲུའུ། ཁྱོད་ཚོ་སྐུ་སྲུང་རུ་ཤོག་གི་གྲ་སྒྲིག་གང་འདྲ་བྱུང་སོང་ངམ”ཞེས་
དྲིས་བྱུང་།
ངས་ཁོང་ལ་ལན་ཞིབ་ཕྲ་ཕུལ་ཟིན་མཚམས་ཁོང་གིས་ཡང་“འགོ་ཁྲིད་ཀྱིས་ཁྱོད་ཚོའི་གནས་
ཚུལ་ལ་སེམས་ཁུར་ཆེན་པོ་བྱེད་ཀྱི་འདུག །ཨང་གཉིས་པས[ཐན་ཀྭན་སན་གྱིས]ད་ལྟ་
རང་ཁྱོད་རང་ཚོའི་སྐོར་དྲིས་བྱུང་བས་ངས་འགོ་ཁྲིད་བློ་བདེ་པོ་བྱོས་ཞེས་ལན་བརྒྱབ་པ་
ཡིན”ཞེས་བཤད་བྱུང་།
ཕྱི་ཟླ་༣ ཚེས་༡༩ཉིན་གྱི་དགོང་དྲོའི་ཆུ་ཚོད་དགུ་པར་མདའ་ཤོག་ཨང་༡༥༩ པའི་མདའ་དཔོན་
གཞོན་པ་ཝུའུ་ཁྲན་དང་རུ་ཤོག་ཨང་༣ པའི་རུ་དཔོན་གཞོན་པ་ཀྲུའུ་ཤའོ་ཀང་གིས་དོས་སྐྱེལ་
རླངས་འཁོར་ནང་རྒྱ་དམག་བརྒྱ་ཤོག་གཅིག་དང་མེ་སྒྱོགས་གནམ་བླུག་གཉིས་བླུགས་ཏེ་ལྐོག་
ཏུ་སྐྱིད་ཆུའི་ཟམ་ཆེན་བརྒྱུད་སྐྱིད་ཆུའི་ལྷོ་ངོགས་ཀྱི་མེ་སྒྱོགས་མདའ་ཤོག་ཨང་༣༠༨ པའི་
དམག་སྒར་དུ་བསྐྱོད།
དེ་ཉིན་དགོང་དྲོ་མཁན་ཆུང་རྟ་ར་བ་ཐང་ཆད་དྲགས་པས་ཏཱ་ལའི་བླ་མའི་བླ་སྨན[མཁན་ཆུང་
བློ་ལྡན་ཤེས་རབ]ལགས་ཀྱི་ཤག་ཏུ་ནོར་བུ་གླིང་ཁར་བསྡད།
ལེགས་བཅོས་ལས་ཁུངས་ཀྱི་བསྟན་པ་བཟོད་པས་ཉིན་གང་ནོར་བུ་གླིང་ཁའི་ནང་སྐོར་གཡེང་
སོགས་ལས་ཀ་བྱས་ཏེ་བསྡད་རྗེས་ས་རུབ་ཉེའི་མཚམས་སུ་རང་ཁྱིམ་ལ་ལོག་རྩིས་བྱེད་སྐབས་
མཉམ་ཡོད་རྩེ་དྲུང་གྲགས་བསྟན་ལགས་སོགས་ནས་ཁོང་ལ་ཕྱི་པོར་ནང་ལ་ལོག་ན་ཡག་པོ་མེད་
པས་དེ་ནུབ་ནོར་གླིང་དུ་སྡོད་ཅེས་ཨུ་ཚུགས་བརྒྱབ་པས། ཁོང་གིས་དེ་ཉིན་དགོང་མོ་ཏཱ་ལའི་བླ་
མའི་ཕོ་བྲང་གསར་པ་ནས་མི་ཊར་བཅུ་གྲངས་ཀྱི་སར་ཆགས་པའི་གཟིམ་སྲུང་ཞུ་ཡུལ་དུ་རྩེ་དྲུང་
གྲགས་བསྟན་ལགས་དང་མཉམ་དུ་བསྡད། དེ་དུས་བྱམས་པ་བསྟན་འཛིན་བར་སྐོར་ཉེ་འཁྲིས་ཀྱི་
རང་ཁྱིམ་དུ་ཡོད་ཅིང་། ཁོང་གིས་ཏཱ་ལའི་བླ་མ་ཆིབས་བསྒྱུར་གནང་ཟིན་པའི་གནས་ཚུལ་ད་དུང་
ཡང་ཤེས་ཀྱི་མེད། ཐུབ་བསྟན་མཁས་བཙུན་དང་ཐོག་ནང་ལ་ལོག་སྟེ་ཨ་མ་ཐུག་པར་འགྲོ་རྩིས་
ཡོད་ཀྱང་། ཏཱ་ལའི་བླ་མ་ཆིབས་བསྒྱུར་གནང་རྗེས་གནས་ཚུལ་ཕྱིར་གྱར་མི་ཡོང་བའི་ཆེད་དུ་ནོར་
བུ་གླིང་ཁའི་ནང་དོགས་ཟོན་ཆེན་པོ་བྱས་ཏེ་ལས་བྱེད་ཚང་མ་ཕོ་བྲང་ནང་ཡོང་ཆོག་པ་ལས་ཕྱིར་
འགྲོ་ཆོག་གི་མེད། དེར་བརྟེན། ཁོང་དེ་ནུབ་ནོར་བུ་གླིང་ཁར་བསྡད་དེ་མུ་མཐུད་གཞུང་སྒོ་བསྲུངས་
ནས་སྡོད་དགོས་བྱུང༌།
བོད་དམག་ང་དང་མདའ་ཤོག་དང་རྒྱ་མིའི་དམག་ཁུལ་ཁང་གི་སྐུ་སྲུང་མདའ་ཤོག་གཉིས་ཕན་
ཚུན་ས་འབྲེལ་ཡིན་ཞིང༌། དེ་གཉིས་དབར་རྩིག་པ་ཞིག་གི་དབྱེ་མཚམས་མ་གཏོགས་མེད། དེ་
ཉིན་དགོང་མོ་བོད་དམག་ཚོས་ཁྱིམ་མཚེས་རྒྱ་དམག་གི་གནས་ཚུལ་ལ་དོ་སྣང་ཏོག་ཙམ་ཡང་མ་
བྱས་པར་རྣམ་ཀུན་ལྟར་གྱོན་གོས་ཕུད་དེ་བདེ་བར་གཉིད་ཉལ། འོན་ཀྱང་། ལྷ་སའི་ས་ཕྱོགས་གང་
སར་ཡོད་པའི་རྒྱ་དམག་དང་རྒྱ་མིའི་ཡུལ་དམག་ཚོས་དེ་ཉིན་མཚན་གང་མཚོན་ཆ་ལག་ཏུ་ཐོགས་
བཞིན་གཉིད་མ་ཉལ་བར་བསྡད།
དེ་དུས་འཇུ་ཆེན་ཐུབ་བསྟན་དང་ཁོང་གི་རོགས་པ་ཉི་ཤུ་ར་མ་སྒང་གྲུ་ཁའི་ཉེ་འཁྲིས་ཀྱི་རི་
གཤམ་གྲོང་ཚོའི་ནང་རྨི་ལམ་གྱི་ཞིང་ཁམས་འགྲིམ་བཞིན་ཡོད་པ་དང་། ཁོང་གི་གཤམ་འོག་དང་
བླངས་ཚོགས་ཆུང་གཅིག་གིས་རི་རྩེ་དང་། ཚོགས་ཆུང་གཅིག་གིས་རི་སྐེད་དུ་བྱ་ར་བྱེད་བཞིན་
ཡོད། ཚོགས་ཆུང་དེ་གཉིས་ཀྱིས་གྲང་ངད་ཆེ་བའི་མཐོ་སྒང་གི་མཚན་དགུང་དུ་མེ་ཕུང་གི་དྲོད་འ
བརྟེན་ནས་ལུས་ལ་ཚ་དྲོད་འཐོབ་ཐབས་བྱེད་བཞིན་ཡོད་ཀྱང༌། མེ་ཕུང་གིས་ཁོ་ཚོ་གར་ཡོད་རྒྱ་
དམག་ལ་སྟོན་གྱི་ཡོད་པ་དང༌། ཁོ་རང་ཚོ་དགྲ་བོའི་མེ་སྒྱོགས་ཀྱི་དམིགས་འབེན་དུ་འགྱུར་བཞིན་
ཡོད་པ་ཁོ་ཚོའི་བསམ་པའི་ཡུལ་དུའང་འཁོར་མེད།
རྒྱ་དམག་མདའ་ཤོག་ཨང་༡༥༩ པའི་མདའ་དཔོན་གཞོན་པ་ཝུའུ་ཁྲན་དང་ཁོང་གི་དམག་མི་
ཚོ་སྐྱིད་ཆུའི་ལྷོ་ངོགས་ཀྱི་རྒྱ་མིའི་མེ་སྒྱོགས་མདའ་ཤོག་དམག་སྒར་དུ་འབྱོར་རྗེས་ཁོ་ཚོས་མཚན་
དགུང་ཟིན་རྒྱུར་བསྒུགས་ནས་བསྡད། ཁོ་ཚོའི་ལས་འགན་ནི་མེ་སྒྱོགས་ལ་བརྟེན་ནས[སྐྱིད་ཆུའི]གྲུ་
ཁ་བཀག་སྟེ“ངོ་ལོག་ཟིང་འཁྲུག་སློང་མཁན་ཚོ་འཛུལ་ས་ཡོད་ཀྱང་ཐར་ས་མེད་པ་བཟོ་རྒྱུ”དེ་རེད།
མཚམས་དེར་ལྷ་སའི་དམག་འཁྲུག་འགོ་ཚུགས་ཉེར་ཐུག་ཡོད།
དེ་དུས་ཏཱ་ལའི་བླ་མ་ས་བཀྲ་གང་གི་ཐོག་ཏུ་བཙལ་ཡང་རྙེད་རྒྱུ་མེད་པའི་གྲོང་གསེབ་ཆུང་ཆུང་
ཞིག་ཏུ་ཡོད་ཅིང་། ཨ་རིའི་གསང་བའི་ལས་ཁུངས་ཀྱི་ཏར་གཏོང་ལས་བྱེད་ཨ་ཐར་ནོར་བུ་ཏཱ་ལའི་
བླ་མའི་ཆིབས་རགས་ཀྱི་རྗེས་ཟིན་པར་འགྲོ་བཞིན་ཡོད། རྒྱ་གར་གཞུང་གིས་ལྷ་སའི་ཚོང་དོན་སྐུ་
ཚབ་ཀྱི་དུས་ཐོག་སྙན་སེང་བརྒྱུད་ལྷ་སའི་གནས་སྟངས་ཤེས་ཀྱི་ཡོད་པ་དང༌། ཨུ་རུ་སུའི་གཞུང་
གིས་འཁོར་སྐར་ལ་བརྟེན་ནས་བོད་ཐོག་བྱ་ར་བྱས་པའམ། ཡང་ན་རྒྱ་ནག་གཞུང་གིས་ཁོ་ཚོར་
ཐད་ཀར་སྙན་སེང་ཞུས་པ་གཞིར་བཅས་ལྷ་སའི་གནས་ཚུལ་ཤེས་ཀྱི་ཡོད་པ་ཕུད། དེ་མིན་འཛམ་
གླིང་རྒྱལ་ཁབ་གཅིག་གིས་ཀྱང་“ཁ་བའི་ལྗོངས”ཀྱི་ཁེར་སྡོད་རྒྱལ་སར་བྱུང་དང་འབྱུང་བཞིན་ཡོད་
པའི་གནས་ཚུལ་གང་ཡང་ཤེས་ཀྱི་མེད།
ལྷ་སའི་དམག་འཁྲུག་ནང་བོད་པ་དང་རྒྱ་མིའི་དམག་གི་སྟོབས་ཤུགས་ཆེ་ཆུང་གང་འདྲ་ཡིན་
ནམ། ལོ་བཅུ་ཕྲག་མང་པོའི་རིང་གནད་དོན་དེའི་ཐོག་ཤོད་ཚུལ་མི་འདྲ་བ་སྣ་ཚོགས་ཡོད་དེ། བོད་
པའི་ཡིག་ཆའི་ནང་མི་མང་གི་གྱེན་ལངས་དེ་ནི་རང་བཞིན་གྱིས་བྱུང་བ་ཞིག་ཡིན་ལུགས་བཤད་
ཡོད་ཀྱང༌། དེའི་ནང་བོད་པ་ག་ཚོད་ཀྱིས་ཞུགས་ཡོད་པའི་གྲངས་འབོར་ཁ་གསལ་བཀོད་མེད།
ཟླ་༣ ཚེས་༡༠ ཉིན་གྱེན་ལངས་ཐོག་མར་བྱུང་ནས་ཉིན་ཤས་སོང་རྗེས་ལྷ་ས་གྲོང་ཁྱེར་གྱི་གྲོང་
མི་མང་པོ་རང་ཁྱིམ་དུ་ལོག་ཡོད་པས་ནོར་བུ་གླིང་ཁའི་ཕྱི་རོལ་དུ་གུར་ཕུབ་སྟེ་སྡོད་མཁན་མང་ཆེ་
བ་ཁམས་དང་ཨ་མདོ་ནས་ཡོང་བའི་བོད་པ་ཚོ་རེད། དེ་ལྟར་ཡང༌། ནོར་གླིང་ཕོ་བྲང་ནང་དུ་ཡོད་
པའི་གཞུང་ཞབས་དང༌། ཞབས་ཕྱི། བོད་དམག་དང་ཁོ་ཚོའི་ནང་མི་སོགས་ཕལ་ཆེ་བ་ས་གནས་
རང་གི་ཡུལ་མི་རེད། ལྕགས་པོ་རི་དང༌། ཕོ་བྲང་པོ་ཏ་ལ། གཙུག་ལག་ཁང་། ར་མོ་ཆེ་གཙུག་ལག་
ཁང་སོགས་ལྷ་སའི་ས་ཚིགས་གལ་ཆེན་ཁག་ལ་ལྷ་སའི་ཡུལ་མི་དང་། བོད་དམག །གྲྭ་པ། ཁམས་
པ་སོགས་ཀྱིས་སྲུང་བྱ་བྱེད་ཀྱི་ཡོད་ཀྱང༌། ཁོ་ཚོ་ཡང་ཡང་ཕར་འགྲོ་ཚུར་འོང་བྱེད་ཀྱི་ཡོད་པས་ཁོ་
ཚོར་ཁྱོན་བསྡོམས་མི་གྲངས་ག་ཚོད་ཡོད་པ་ངེས་བརྟན་ཤོད་དཀའ་བ་རེད།
རྒྱ་ནག་གཞུང་གི་ཡིག་ཆ་ཁག་ནང་གསལ་བའི་བོད་པའི་མི་གྲངས་ལ་ཁྱད་པར་ཧ་ཅང་ཆེན་
པོ་ཡོད། ལྷ་སའི་དོན་རྐྱེན་སྐོར་གྱི་ཡོངས་གྲགས་ཤོད་སྲོལ་གཅིག་ནི“ཕྱི་ལོ་༡༩༥༩ ལོར་ལྷ་
སར་མི་དམངས་བཅིངས་འགྲོལ་དམག་ཆིག་སྟོང་གིས་ངོ་ལོག་ཇག་པ་བདུན་སྟོང་ཚར་བཅད་པ་
རེད”ཅེས་པ་དེ་རེད། ཤོད་སྲོལ་དེའི་ནང་གི་བོད་པ“ངོ་ལོག་པའི“གྲངས་འབོར་འདི་རྒྱ་དམར་བོད་
ཀྱི་ལས་དོན་ཨུ་ཡོན་ལྷན་ཁང་གིས་ཕྱི་ལོ་༡༩༥༩ ལོར་བསྐུར་བའི་ཏར་འཕྲིན་ཞིག་གཞིར་བཞག་
སྟེ་བཤད་པ་ཡིན་ཡང་། ཤོད་སྲོལ་དེ“ལྷ་སའི་དམག་འཁྲུག”སྐབས་སུ་བྱུང་བ་ཞིག་མ་ཡིན་པར་
ལོ་སུམ་ཅུ་ལྷག་གི་རྗེས་ལ་གཞི་ནས་རྒྱ་ནག་རྒྱལ་ནང་དུ་དར་ཁྱབ་བྱུང་བ་ཞིག་རེད། ཕྱི་ལོ་༡༩༩༥
ལོར་བོད་རང་སྐྱོང་ལྗོངས་ཏང་གི(དམར་ཤོག་ཚོགས་པའི)ལོ་རྒྱུས་རྒྱུ་ཆ་འཚོ་བསྡུ་ཨུ་ཡོན་ལྷན་
ཁང་དང༌། བོད་ལྗོངས་དམག་ཁུལ་ཁང་ཏང་གི(དམར་ཤོག་ཚོགས་པའི)ལོ་རྒྱུས་རྒྱུ་ཆ་འཚོལ་བསྡུ་
འགོ་ཁྲིད་ཚོགས་ཆུང་མཉམ་འབྲེལ་གྱིས་རྩོམ་སྒྲིག་བྱས་ཏེ“བོད་ལྗོངས་ཀྱི་ངོ་ལོག་ཟིང་འཁྲུག་ཞོད་
འཇགས་སུ་བཏང་བ”ཞེས་པའི་རྒྱུ་ཆ་བདམས་བསྒྲིགས་ཤིག་བཏོན་པ་རེད། “ནང་ཁུལ་འགྲེམས་
སྤེལ་ཆེད་ཡིན་པ་དང༌། ལུང་འདྲེན་བྱེད་མི་ཆོག”ཅེས་མཆན་བཏབ་ཡོད་པའི་དེབ་དེའི་ནང་བོད་རྒྱ་
ཕྱོགས་གཉིས་དབར་གྱི་དམག་ཤུགས་ཆེ་ཆུང་ལ་དཔྱད་བསྡུར་བྱས་མེད་ཀྱང་། དེབ་དེའི་ལེའུ་དང་
པོ“བོད་ལྗོངས་ཀྱི་ངོ་ལོག་ཟིང་འཁྲུག་ཞོད་འཇགས་སུ་བཏང་བའི་རྒྱུད་རིམ་ཕྱོགས་བསྡུས”ཞེས་
པའི་ནང“མི་དམངས་བཅིངས་འགྲོལ་དམག་གིས་མི་གྲངས་༡༠༠༠ ལྷག་ཙམ་གྱི་དམག་ཤུགས་
ལ་བརྟེན་ནས་དྲག་ཆས་སྤྲས་པའི་ངོ་ལོག་ཟིང་འཁྲུག་སློང་མཁན་མི་གྲངས་༥༣༠༠ ལྷག་བསད་
པ་དང༌། རྨས་སྐྱོན་བཏང་བ། འཛིན་བཟུང་བྱས་པ་མ་ཟད། ད་དུང་མཚོན་ཆ་དང་རྫས་མདེལ་ཕོན་
ཆེན་འཕྲོག་ཐུབ་པ་བྱུང་བ་རེད”ཅེས་བཀོད་ཡོད་པ་དེ་གོང་གི་ཤོད་སྲོལ་དང་རྩ་བའི་ཆ་ནས་འདྲ་
པོ་ཡོད།
ཡིག་ཆ་དེ་ཕལ་ཆེར་ཕྱི་ལོ་༡༩༥༩ ལོའི་ཟླ་༣ པའི་ནང་ལྷ་སར་རྒྱ་དམག་ཆིག་སྟོང་ཙམ་
ཡོད་ཅེས་དངོས་སུ་བཀོད་པའི་རྒྱ་མིའི་ཡིག་ཆ་ཐོག་མ་དེ་ཆགས་ཡོད་ཀྱང༌། ཕྱི་ལོ་༡༩༨༩ ལོར་
ཁྲན་པིང་གིས[སྐབས་དེར]ལྷ་སར་རྒྱ་དམག་གི་སྡེ་ཚན་མི་འདྲ་བ་ག་ཚོད་ཡོད་པའི་ཐོ་གཞུང་ཆ་མི་
ཚང་བ་ཞིག་དང༌། ཕྱི་ལོ་༡༩༩༣ ལོར་ཇིའུ་ཡའུ་རྦོན་གྱིས་ཀྱང་ཐོ་གཞུང་ཆ་མི་ཚང་བ་ཞིག་བཏོན་
ཡོད། ཇིའི་ཡའུ་ཧྲོན་གྱིས་ལྷ་སའི་རྒྱ་དམག་ལ“མདའ་ཤོག་ཨང་༡༥༥ དང༌། མདའ་ཤོག་ཨང་
༡༥༩ (མདའ་ཤོག་གཉིས་ཀ་ཆ་ཚང་མེད) མི་དམངས་བཅིངས་འགྲོལ་དམག་བོད་ལྗོངས་དམག་
ཁུལ་ཁང་སྐུ་སྲུང་རུ་ཤོག་བཅས་ནས་ཁྱོན་བསྡོམས་རྐང་དམག་བརྒྱ་ཤོག་༡༣ཐོག །གོ་ཁྲབ་ཉུང་
ཙམ་ལྡན་པའི་རླངས་འཁོར་བརྒྱ་ཤོག་གཅིག །ད་དུང་མེ་སྒྱོགས་མདའ་ཤོག་ཨང་༣༠༨ བཅས་
ཡོད”ཅེས་བཤད་ཡོད་ཀྱང་། ཁོང་གིས་སྡེ་ཚན་གལ་ཆེན་པོ་གཉིས་སྣང་མེད་དུ་བཏང་ཡོད། དེ་
གཉིས་ནི་འཕྲུལ་ཆས་འཆར་འགོད་པའི་རུ་ཤོག་དང་། སྐྱེལ་འདྲེན་མདའ་ཤོག་ཨང་༡༦ རེད། སྡེ་
ཚན་དེ་གཉིས་སྤྱིར་ངོ་བོའི་ཆ་ནས་དྲག་པོའི་སྡེ་ཚན་མིན་ཡང་ལྷ་སའི་དམག་འཁྲུག་ནང་དེ་གཉིས་
ཀྱིས་དངོས་སུ་མཉམ་ཞུགས་བྱས་ཡོད་པ་མ་ཟད། ད་དུང་ཆ་ཤས་གལ་ཆེན་བླངས་ཡོད། ཕྱི་ལོ་
༢༠༠༨ ལོའི་རྒྱ་ནག་གཞུང་གི་ཡིག་ཆ་ཕྱོགས་བསྒྲིགས་ཤིག་ནང་རྐང་དམག་མདའ་ཤོག་ཨང་
༡༥༥ དང་ཨང་.༡༥༩ དང༌། རྒྱ་དམག་བོད་ལྗོངས་དམག་ཁུལ་ཁང་གི་སྐུ་སྲུང་རུ་ཤོག །མེ་སྒྱོགས་
མདའ་ཨང་༣༠༨ བཅས་ཐོ་ཁོངས་སུ་བཅུག་ཡོད། ཡིག་ཆ་དེའི་ནང་སྤྱིར་སྐྱེལ་འདྲེན་མདའ་ཤོག་
ཨང་༡༦ དང་འཕྲུལ་ཆས་འཆར་འགོད་པའི་རུ་ཤོག་སྐོར་བཀོད་ཡོད་ཀྱང༌། སྡེ་ཚན་དེ་གཉིས་ནང་
དམག་མི་ག་ཚོད་ཡོད་པར་གསལ་ཁ་བསྟན་མེད་པ་དང༌། ཁྲབ་ལྡན་རླངས་འཁོར་བརྒྱ་ཤོག་སྐོར་
ལ་གང་ཡང་བཤད་མེད།
རྒྱ་དམག་གི་གྲངས་འབོར་ཅུང་མང་ཙམ་ཞིག་ཕྱི་ལོ་༢༠༠༨ ལོར་རྒྱ་ནག་རྒྱལ་སྲུང་སློབ་གྲྭ་
ཆེན་མོའི་དགེ་རྒན་ཆེ་མོ་དམག་དཔོན་ཞུད་ཡན་གྱིས་སྤྲད་ཡོད་ཅིང༌། དམག་དཔོན་ཞུད་ཡན་
ནི་བོད་ཀྱི་ངོ་ལོག་ཟིང་འཁྲུག་ཞོད་འཇགས་སྐོར་ལ་ཞིབ་འཇུག་བྱེད་མཁན་གྱི་ཆེད་ལས་མཁས་
པ་ཞིག་རེད། དེ་ལྟར་ཡང༌། ཁོང་གིས་དེ་དུས་ལྷ་སར་རྒྱ་དམག“སུམ་སྟོང་མ་ཟིན”ཙམ་ཡོད་
ཅེས་གྲངས་འབོར་གསལ་ལ་མི་གསལ་ཞིག་བཤད་ཡོད་པ་དེ་ཇིའི་ཡའུ་ཧྲོན་གྱིས་རྒྱ་དམག་སྐྱེལ་
འདྲེན་མདའ་ཤོག་ཨང་༡༦ དང་འཕྲུལ་ཆས་འཆར་འགོད་པའི་རུ་ཤོག་རྩིས་ཁོངས་སུ་མ་བཅུག་
པ་དང་གཅིག་མཚུངས་སུ་སྐྱོན་ཅན་རེད། ཁོང་གིས་རྩོམ་ཡིག་དེའི་ནང་སྐབས་དེར་ལྷ་སའི་ནང་རྒྱ་
དམག་ཁོངས“མདའ་ཤོག་ཨང་༡༥༥ དང༌། མདའ་ཤོག་ཨང་༡༥༩ ད་དུང་མི་དམངས་བཅིངས་
འགྲོལ་དམག་བོད་ལྗོངས་དམག་ཁུལ་ཁང་སྐུ་སྲུང་དམག་ནས་བསྡུས་པའི་རྐང་དམག་བརྒྱ་ཤོག་
བཅུ་གསུམ་ཐོག་ཁྲབ་ལྡན་རླངས་འཁོར་བརྒྱ་ཤོག་གཅིག་དང༌། མེ་སྒྱོགས་མདའ་ཤོག་ཨང་༣༠༨
ཀྱི་རུ་ཤོག་གསུམ”མ་གཏོགས་མེད་ཅེས་བཤད་ཡོད།
རྒྱ་མིས་བཤད་པའི་དྲག་ཆས་སྤྲས་པའི་བོད་པ“ངོ་ལོག་ཇག་པའི”གྲངས་འབོར་དེ་ཚོ་འུད་
སྒྲོག་དང་གཅིག་མཐུན་མེད་པ་མ་ཟད། གྲངས་འབོར་དེ་ཚོ་རྒྱ་མིས་བོད་པ་ངོ་ལོག་པ་ཉུང་མཐར་
ཡང་བདུན་སྟོང་ངམ། ཡང་ན་དེ་ལས་ཧ་ཅང་གིས་མང་བ་ཡོད་པའི་འདོད་ཚུལ་རྒྱུན་སྐྱོང་བྱས་པ་
ཞིག་ཡིན་པར་སྣང་། ཇིའི་ཡའུ་རྕོན་གྱིས་ལྷ་ས་གྲོང་ཁྱེར་ཧྲིལ་པོར་ཁྱོན་བསྡོམས“ཇག་པ”ཁྲི་གཅིག་
ལས་མང་བ་མེད་པའི་ཚོད་དཔག་བྱས་ཡོད་ཀྱང༌། ཁོང་གིས་ལྕགས་པོ་རི་གཅིག་པུར“ཁམས་པ་
ཇག་པ”དགུ་སྟོང་ལས་མང་བ་ཡོད་ལུགས་བཤད་ཡོདཔ་དང༌། ཞུད་ཡན་གྱིས་ཇིའི་ཡའུ་རྕོན་
གྱི་གྲངས་འབོར་འདི་ཧ་ལམ་ལྡབ་གཉིས་ཀྱིས་མང་དུ་བཏང་སྟེ“ཟླ་༣ ཚེས་༡༠ ཉིན་ལྷ་སར་ངོ་
ལོག་ཟིང་འཁྲུག་ལང་དུས་ཁམས་དང་ས་ཆ་གཞན་ནས་ངོ་ལོག་ཇག་པ་བདུན་སྟོང་ལས་མང་བ་
འཚང་ག་ཤིག་ཤིག་ངང་ལྷ་སའི་ནང་སླེབས་པ་དང༌། གྲྭ་པ་དང་ས་གནས་ཡུལ་མི་ཁྲི་གཅིག་ཙམ་ལ་
མཚོན་ཆ་སྤྲད་དེ་དྲག་པོའི་སྡེ་ཚན་དུ་སྒྲིག་འཛུགས་བྱས་པ་རེད”ཅེས་ལྷ་སར་བོད་པ་ངོ་ལོག་པ་
ཁྲི་གཉིས་མ་ཟིན་ཙམ་ཡོད་ལུགས་བཤད་ཡོད། རྒྱ་མིའི་ཡིག་ཆ་གལ་ཆེན་གཞན་ཞིག་ནང“ཕྱི་ཟླ་
༣ ཚེས་༡༩ཉིན་གྱི་མཚན་མོའི་མཚམས་སུ་ས་ཕྱོགས་མང་པོ་ནས་དྲག་ཆས་སྤྲས་པའི་ངོ་ལོག་པ་
བདུན་སྟོང་ལྷ་སའི་ནང་སླེབས་ཡོད་པ་དང༌། ཁོ་ཚོའི་ཁྲོད་ནས་ལྔ་སྟོང་ཙམ་ནོར་བུ་གླིང་ཁའི་མཐའ་
སྐོར་དུ་གུར་ཕུབ་སྟེ་བསྡད་ཡོད”ཅེས་བཀོད་དེ་ཚོད་དཔག་ཐོག་མ་དེ་དང་མཐུན་པར་བཤད་ཡོད།
རྒྱ་མིའི་ཡིག་ཆའི་ནང་སྐབས་དེར་ལྷ་སར་བོད་དམག་ངོ་མ་སྟོང་ཕྲག་ཁ་ཤས་ཡོད་པ་ཧ་
ལམ་གཅིག་མཐུན་དུ་བཀོད་ཡོད། དེ་དུས་ཕལ་ཆེར་རྒྱ་དམག་ལ་བོད་དམག་ངོ་མའི་གྲངས་འབོར་
ཐོག་རྒྱུས་མངའ་ཡག་པོ་ཡོད་ངེས་རེད། གང་ཡིན་ཞེ་ན། ཕྱི་ལོ་༡༩༥༥ ལོར་རྒྱ་མིས་བོད་པའི་
དམག་དཔོན་ཚོར་རྒྱ་དམག་གི་གོ་གནས་དང༌། བོད་དམག་ཚོར་རྒྱ་དམག་གི་སྒྲིག་ཆས་སྤྲད་པ་
རེད། ཕྱི་ཟླ་༣ ཚེས་༡༡ཉིན་རྒྱ་དམར་བོད་ཀྱི་ལས་དོན་ཨུ་ཡོན་ལྷན་ཁང་གིས་པེ་ཅིང་དུ་བསྐུར་
བའི་ཏར་འཕྲིན་ཞིག་ནང[བོད་དམག་ངོ་མའི]གྲངས་འབོར་དེ་༢༥༠༠ ནས་༣༠༠༠ བར་ཞེས་
བྲིས་ཡོད། རྒྱ་དམག་དམག་དཔོན་ཁྲན་པིང་གིས་ཕྱི་ལོ་༡༩༥༩ ལོར་བོད་པའི་དམག་དཔུང་གི་
ལྷ་སའི་ལས་བགོས་རེའུ་མིག་ནང་ཀ་དང་མདའ་ཤོག་ལ་དམག་མི་༦༤༥ དང༌། ཁ་དང་མདའ་
ཤོག་ལ་དམག་མི་༡༠༢༣ ང་དང་མདའ་ཤོག་ལ་དམག་མི་༤༨༩ ཆ་དང་མདའ་ཤོག་ལ་དམག་
མི་༣༧༥ ཡོད་ཅེས་བཤད་དེ་གོང་དང་ཆ་འདྲའི་གྲངས་འབོར་ཞིག་སྤྲད་ཡོད། དེར་བརྟེན། ཁྲན་
པིང་གིས་དེ་དུས་བོད་པའི་དམག་དཔུང་ལ་རབ་བྱུང་ཆོས་དགེ་བརྩིས་པའི་མི་གྲངས་༢༥༣༢
ཡོད་ཅེས་བཤད་ཡོད།
དེ་ལྟར་ཡང༌། དམག་འཁྲུག་གི་མཚམས་སུ་ལྷ་སའི་ནང་བོད་དམག་ཏོག་ཙམ་ཉུང་དུ་ཕྱིན་
ཡོད་པ་ང་ཚོས་ཤེས་ཀྱི་ཡོད། གང་ཡིན་ཞེ་ན། ཕྱི་ལོ་༡༩༥༨ ལོའི་ཟླ་༡༡ ནང་བོད་གཞུང་བཀའ་
ཤག་གིས་ནོར་བུ་གླིང་ཁར་རྒྱལ་ཡོངས་དམིགས་བསལ་ཚོགས་འདུ་སྐོང་འཚོག་གནང་རྗེས་བོད་
དམག་བརྒྱ་ཕྲག་ཁ་ཤས་ཀྱིས་དམག་དཔུང་གཡུགས་ཏེ་གྱེན་ལོག་པའི་ཁོངས་སུ་ཞུགས་ཡོད་པ་
དང༌། ཏཱ་ལའི་བླ་མ་བྲོས་བྱོལ་དུ་ཕེབས་སྐབས་བོད་དམག་བརྒྱ་ནས་ཉིས་བརྒྱའི་བར་གྱིས་ཁོང་གི་
སྐུ་རྒྱབ་ཉེན་སྲུང་ཞབས་ཕྱི་ཞུ་བར་བཅར་བ་རེད།
ཕྱོགས་གཞན་དེར་རྒྱ་མིར་རྒྱ་དམག་ངོ་མའི་ཐོག །ད་དུང་ས་གནས་ཡུལ་དམག་མདའ་ཤོག་
གཅིག་ཀྱང་ཡོད་པས་ཁོ་ཚོའི་དམག་གི་སྟོབས་ཤུགས་ཆེན་པོ་ཆགས་ཡོད། འོན་ཀྱང་། རྒྱ་མིར་
ཁྱོན་བསྡོམས་དམག་མི་ག་ཚོད་ཡོད་པ་ཤེས་ཐབས་མེད། སྐབས་དེར་ལྷ་ས་ཡིག་སྐྱེལ་གློག་འཕྲིན་
ཁང་དུ་ལས་ཀ་བྱེད་མཁན་ཝང་ཆིའི་ཤའུ་ཡིས་ཕྱི་ལོ་༢༠༠༨ ལོར་བྲིས་པའི་ཕྱིར་དྲན་རྩོམ་ཡིག་
ཅིག་ནང་ཡུལ་དམག་མདའ་ཤོག་སྐོར་ལ་གནས་ཚུལ་ཅུང་ཞིབ་ཕྲ་མཁོ་སྤྲོད་འདི་ལྟར་བྱས་ཡོད།
བོད་ཀྱི་ལས་དོན་ཨུ་ཡོན་ལྷན་ཁང་གི་མཛུབ་སྟོན་ལྟར་རང་སྐྱོང་ལྗོངས་ཀྱི་ལས་ཁུངས་ཁག་
དང་ལྷ་ས་གྲོང་ཁྱེར་གྱི་སྡེ་ཚན་ཁག་གིས་ཡུལ་དམག་སྒྲིག་འཛུགས་བྱེད་དགོས་ཀྱི་ཡོད།
དེའང་ལས་བྱེད་དང་ལས་བཟོ་ཚང་མ་སྒྲིག་འཛུགས་བྱས་ཏེ་མཉམ་དུ་ཡུལ་དམག་གི་མདའ་
ཤོག་གཅིག་གསར་འཛུགས་བྱེད་དགོས་ཤིང༌། སྤྱི་ཡོངས་ཆ་ནས་སྡེ་ཚན་གཉིས་གསུམ་
གྱིས་ཡུལ་དམག་རུ་ཤོག་གཅིག་གསར་འཛུགས་བྱེད་དགོས་པ་དང་། སྡེ་ཚན་རེ་རེའི་ནང་
ཡུལ་དམག་བརྒྱ་ཤོག་དང་ཡུལ་དམག་ལྡིང་ཤོག་དབྱེ་བ་འབྱེད་དགོས་ཀྱི་ཡོད། ང་ལས་
ཀ་བྱེད་སའི་ལྷ་ས་ཡིག་སྐྱེལ་གློག་འཕྲིན་ཁང་རང་ངོས་ནས་ཡུལ་དམག་བརྒྱ་ཤོག་གཅིག་
གསར་འཛུགས་བྱས་པ་དང༌། ང་བརྒྱ་ཤོག་དེའི་སློབ་སྟོན་པར་བསྐོས། དེ་དུས་ལྷ་ས་ཡིག་
སྐྱེལ་གློག་འཕྲིན་ཁང་ལ་དངོས་གཞིའི་ལས་བཟོ་མི་༩༩ ཡོད་པས་ཕོ་མོ་དང་མི་རིགས་
དབྱེ་བ་མེད་པར་ཚང་མ་ཡུལ་དམག་བཟོས་པ་རེད། ཡུལ་དམག་བརྒྱ་ཤོག་འོག་ལྡིང་ཤོག་
ཁ་ཤས་ཡོད་ཅིང༌། ང་ཚོས་དམང་དཔུང་གི་ལས་འགྱུར་དམག་མི་རྒན་པ་དང་ཕོ་གསར་ན་
གཞོན་ཚོ་ཆེད་དུ་མངགས་ནས་རྐང་འཛིན་ཡུལ་དམག་ལྡིང་ཤོག་གཅིག་ཏུ་སྒྲིག་འཛུགས་
མི་བྱས། རྐང་འཛིན་ཡུལ་དམག་ལྡིང་ཤོག་ལ་མེ་མདའ་སྦག་སྦག་ཡང་གྲས་ཁ་ཤས་དང་།
རེར་མེ་མདའ་རིང་མདའ་རེའམ། ཡང་ན་མེ་མདའ་སྦག་སྦག་ཆུང་བ་རེའི་ཐོག །ད་དུང་ལག་
འབོམ་བཞི་རེ་ཡོད།
དོན་དངོས་ཐོག་རྒྱ་མིས་བཤད་པ་ལྟར་ཉིན་དེ་ཚོའི་ནང་ཕྱི་ལོགས་ནས་ལྷ་སའི་ནང་ཡོང་མཁན་
ཚང་མ་ཆུ་བཞི་སྒང་དྲུག་གི་དམག་མི་མ་ཡིན་པར་མང་ཆེ་བ་འཇུ་ཆེན་ཐུབ་བསྟན་ལྟ་བུ་དམག་
འཁྲུག་གི་ཉམས་མྱོང་དང༌། སྦྱོར་བརྡར། གོ་ལག་ཆ་མེད་པའི་ཁམས་དང་ཨ་མདོ་ནས་ཡོང་བའི་
སྐྱབས་བཅོལ་བ་རེད། འདི་ལྟར། རྒྱ་ནག་གཞུང་གི་ཡིག་ཆ་ཁག་ནང་ཁོ་ཚོས་ཕྱོགས་གཅིག་ནས་
རྒྱ་མིའི་ལས་ཁུངས་ཁག་གི་ལས་མི་དང་ཡུལ་དམག་རྩིས་ཁོངས་སུ་མ་བཅུག་པར་རྒྱ་མིའི་དམག་
དཔུང་གི་སྟོབས་ཤུགས་ཆུང་དུ་བཏང་བ་དང༌། ཕྱོགས་གཞན་དེར་ཆུ་བཞི་སྒང་དྲུག་གི་དམག་མིའི་
གྲངས་འབོར་ལ་འུད་སྒྲོག་བྱས་ཐོག །ད་དུང་བོད་དམག་དང་མཉམ་དུ་ཡོད་པའི་གྲྭ་པའང་རྩིས་
ཁོངས་སུ་བཅུག་སྟེ་བོད་པའི་དམག་གི་སྟོབས་ཤུགས་ཆེ་རུ་བཏང་ཡོད།
བོད་རྒྱ་ཕྱོགས་གཉིས་ཀར་མཚོན་ཆ་ཡོད་ཀྱང༌། མཚོན་ཆའི་རིགས་དང་མང་ཉུང་གི་ཆ་
ནས་ཕྱོགས་གཉིས་དབར་ཁྱད་པར་ཆེན་པོ་ཡོད། རྒྱ་དམག་གི་མེ་སྒྱོགས་མདའ་ཤོག་ཨང་༣༠༨
ནི“རླངས་འཁོར་གྱིས་འདྲུད་འཐེན་བྱེད་པའི་མེ་སྒྱོགས་མདའ་ཤོག་ཅིག་ཡིན་པ་དང་། མདའ་ཤོག་
དེར་ཨུ་རུ་སུའི་མི་ལི་མི་ཊར་༡༢༢ ཅན་གྱི་ཧོ་ཝི་ཛར་མེ་སྒྱོགས་དང༌། མི་ལི་མི་ཊར་༧༦ ཅན་གྱི་
མེ་སྒྱོགས། མི་ལི་མི་ཊར་༡༢༠ ཅན་གྱི་མེ་སྒྱོགས་གནམ་བླུག”ཡོད་པ་དང་། དེར་ད་དུང་ཁྲབ་ལྡན་
རླངས་འཁོར། མེ་ལྕེ་སྟོར་ཆས་ཀྱང་ཡོད། བོད་པར་དེ་འདྲ་ཟུར་ཙམ་ཡང་མེད། གལ་སྲིད་ཁྲན་
པིང་གིས་བཤད་པའི་གྲངས་འབོར་བདེན་པ་ཡིན་ན། བོད་པར་མེ་སྒྱོགས་༣༢ དང༌། མེ་མདའ་
སྦག་སྦག་ལྗིད་རིགས་༩ མེ་མདའ་སྦག་སྦག་ཡང་རིགས་༡༢༢མེ་མདའ་སྦག་སྦག་ཆུང་བ་༢༦༦
མེ་མདའ་རིང་མདའ་༢༣༠༠ ཡོད། དེར་བརྟེན། གལ་ཏེ་བོད་དམག་༢༦༠༠ ཡོད་པའི་དབང་དུ་
བཏང་བ་དང༌། ཁྲན་པིང་གིས་བཤད་པའི་བོད་པའི་མཚོན་ཆའི་གྲངས་འབོར་དེ་ཚོ་ལྟར་ན་བོད་
དམག་ཁ་ཤས་ལ་ཐ་ན་མེ་མདའ་རིང་མདའ་ཡང་མེད་པ་གསལ་པོ་རེད།
རྒྱ་མིའི་དམག་འཐབ་ཀྱི་འཆར་གཞིའི་ནང་ཁོ་ཚོའི་ལག་ཆ་གཙོ་བོ་མེ་སྒྱོགས་ཡིན་ཞིང་། 
སྒྱོགས་ཀྱི་ཆ་ནས་བོད་པས་རྒྱ་མིར་དོ་ཟླ་ཐུབ་ཐབས་མེད། རྒྱ་དམག་གིས་དུས་ཡུན་རིང་པོའི་རིང་
ལྷ་སར་མེ་སྒྱོགས་དབོར་འདྲེན་བྱས་ཡོད་ཅིང༌། ཕྱི་ལོ་༡༩༥༩ ལོའི་ཟླ་གསུམ་པའི་མཚམས་
སུ་ལྷ་སའི་རྒྱ་དམག་མེ་སྒྱོགས་དཔུང་སྡེ་ཁག་གིས་དམག་འཁྲུག་གི་བྱ་སྤྱོད་སྤེལ་རྒྱུར་གྲ་སྒྲིག
ཆ་ཚང་བྱས་ཚར་ཡོད་པ་དང་། དོན་དངོས་ཐོག་རྒྱ་མིས་བོད་པར་ཁོ་རང་ཚོ་དང་འདྲ་མཉམ་གྱི་
དམག་ཤུགས་དང་ནུས་པ་མེད་པ་གསལ་པོ་ཤེས་ཀྱི་ཡོད། མ་ཟད་རྗེས་ལ་ལྷ་སའི་དམག་འཁྲུག་
གི་མཇུག་འབྲས་ཁོ་ཚོས་སྔོན་ཚུད་ནས་ཚོད་དཔག་བྱས་པ་ལྟར་བྱུང་བ་རེད།
དེ་ལྟ་བུའི་བོད་མི་མང་གི་གྱེན་ལངས་ཤིག་དང་དམག་རྒྱག་རྒྱུར་གྲ་སྒྲིག་ཆ་ཚང་ཡོད་པའི་
རྒྱ་དམག་དབར་གྱི་གདོང་གཏུག་ཁྲོད་རྒྱ་མིའི་མེ་སྒྱོགས་ཀྱི་རྒྱང་འཕེན་ནུས་པས་རྒྱ་དམག་ལ་ཕྱི་
དངོས་པོའི་གཏོར་བཤིག་ནུས་པ་ལས་ལྷག་པར་བོད་པའི་སེམས་ཁམས་ལ་འཇིགས་སྣང་སྦྱིན་
ཐུབ་པའི་ཁེ་ཕན་བྱུང་བ་རེད། རྒྱ་དམག་གིས་ཐག་རིང་ནས་བོད་པའི་ཁྲོད་དུ་འབར་མདེལ་དབྱུགས་
ཏེ་གས་གཏོར་ཆེན་པོ་བྱུང་སྐབས་བོད་པའི་སེམས་ནང་འཇིགས་སྣང་གིས་ཁེངས་པ་དང༌། རྒྱ་མིར་
ཁ་གཏད་གཅོག་པའི་སྙིང་སྟོབས་ཉམས་དམས་སུ་བཏང་བ་རེད།
ཁྲན་པིང་གི་ཕྱིར་དྲན་རྩོམ་ཡིག་ལྟར་ན། ལྷ་སའི་དམག་འཁྲུག་གི་གོང་དང་ཕྱི་ཟླ་༣ ཚེས་
༡༩ མཚན་མོའི་མཚམས་སུ་ལྷ་སའི་ས་ཕྱོགས་གང་སར་རྒྱ་དམག་གིས་དམག་རྒྱག་ཆོག་ཆོག་
བྱས་ཏེ་བསྡད་ཡོད་དེ།
ང་ཚོའི་དམག་དཔུང་གི་བཀོད་སྒྲིག་ནི། དམག་འཁྲུག་གི་མེ་མདའི་སྐད་སྒྲ་མ་བསྒྲགས་གོང་
མདའ་ཤོག་ཨང་༡༥༥ ཡི་རུ་ཤོག་དང་པོས་ལྷ་སའི་ནུབ་མཐའི་སྐམ་དམག་གི“སྨན་ཁང་
༤༩ ”དང་དམག་ཁུལ་ཁང་བརྒྱད་གཅིག་ཞིང་རའི་རྒྱུད་དུ་གོང་རིམ་གྱི་བཀའ་བསྒུགས་
ནས་སྡོད་དགོས་པ་དང་། རུ་ཤོག་གཉིས་པས་འཕྲུལ་འཁོར་ལས་བྱའི་རུ་ཤོག་ཏུ་བསྡད་དེ་
བབ་བསྟུན་བྱ་སྤྱོད་སྤེལ་དགོས་པ། མདའ་ཤོག་ཨང་༡༥༩ ཡི་རུ་ཤོག་གཉིས་པས་བོད་
རང་སྐྱོང་ལྗོངས་གྲ་སྒྲིག་ཨུ་ཡོན་ལྷན་ཁང་དང་འཐབ་ཕྱོགས་གཅིག་གྱུར་པུའུ་ཡས་མས་
སུ་སྡོད་དགོས་པ། རུ་ཤོག་གསུམ་པ་ལྷ་ས་ཁ་ཆེའི་སློབ་གྲྭ་ཁུལ་དུ་སྡོད་དགོས་པ་བཅས་
བཀོད་སྒྲིག་བྱས། ང་ཚོར་ད་དུང་དམག་ཁུལ་ཁང་གི་སྐུ་སྲུང་རུ་ཤོག་གི་དམག་མི་ལྷག་
མའང་ཡོད།
ཕལ་ཆེར་དེ་ལས་ཀྱང་གལ་ཆེ་བ་ཞིག་ལ་ཁྲན་པིང་གིས་ཕྱི་ཟླ་༣ ཚེས་༡༩ ཉིན་གྱི་དགོང་མོ་རྒྱ་
དམག་གི་དམག་དཔོན་ཚོགས་འདུ་ཞིག་ཐོག་རྒྱ་དམག་བོད་ལྗོངས་དམག་ཁུལ་ཁང་གིས་རིམ་པ་
གསུམ་ལྡན་གྱི་དམག་འཐབ་འཆར་གཞི་ཞིག་དངོས་སུ་གསལ་བསྒྲགས་བྱས་པའི་སྐོར་འདི་ལྟར་
བཤད་ཡོད།
༡༽ མདའ་ཤོག་ཨང་༡༥༩ ཡི་རུ་ཤོག་གཉིས་པས་མེ་སྒྱོགས་མདའ་ཤོག་ཨང་༣༠༨ ཀྱི་
འགེབས་སྲུང་འོག་ཐོག་མར་ལྕགས་པོ་རིར་ཕར་རྒོལ་བྱས་ཏེ་ནོར་བུ་གླིང་ཁ་དང་ལྷ་ས་གྲོང་
ཁུལ་དབར་གྱི་འབྲེལ་ལམ་གཅོད་དགོས།
༢༽མདའ་ཤོག་ཨང་༡༥༥(རུ་ཤོག་གསུམ་པ་ཕུད)ཡིས་དཔུང་ཤུགས་གཙོ་བོར་བྱས་
ཏེ་ཤར་ནུབ་ཕྱོགས་གཉིས་ནས་ནོར་བུ་གླིང་ཁ་དཀྱིལ་ལ་བཙིར་ཏེ་ངོ་ལོག་ཟིང་འཁྲུག་པའི་
དྲག་པོའི་གཙོ་ཤུགས་རྩ་མེད་དུ་གཏོང་དགོས་པ་དང༌། མདའ་ཤོག་ཨང་༡༥༩ ཡིས་ཀུན་
བདེ་གླིང་གཞིས་ཀར་དཔུང་འཇུག་བྱས་ཏེ་གཞིས་ཀ་བཙན་བཟུང་བྱེད་དགོས་པ་མ་ཟད།
ད་དུང་དཔུང་ཤུགས་ཆ་ཤས་ཤིག་གིས་མདའ་ཤོག་ཨང་༡༥༥ ལ་གཞོགས་འདེགས་བྱས་
ཏེ་ནོར་བུ་གླིང་ཁའི་དགྲ་བོར་ཕར་རྒོལ་བྱེད་དགོས།
༣༽ མདའ་ཤོག་ཨང་༡༥༥ (རུ་ཤོག་གསུམ་པ་ཕུད)དང༌། མདའ་ཤོག་ཨང་༡༥༩ (རུ་
ཤོག་དང་པོ་ཕུད) སྐུ་སྲུང་རུ་ཤོག་གི་དམག་མི་ཚོས་ལྷ་ས་གྲོང་ཁུལ་གྱི་དགྲ་བོ་ལྷག་མ་ཚོ་
མཐའ་བསྐོར་ཏེ་ཁོ་ཚོ་ཚར་གཅོད་དགོས།
དེ་ལྟར་ཡང༌། བོད་པའི་ཕྱོགས་སུ་སྐུ་སྲུང་མདའ་དཔོན་ཕུན་ཚོགས་བཀྲ་ཤིས་དང༌། རུ་དཔོན་
བསོད་ནམས་བཀྲ་ཤིས། ཁ་དང་མདའ་དཔོན་རྡོ་རྗེ་ཚེ་བརྟན། ང་དང་མདའ་དཔོན་བསོད་ནམས་རྡོ་
རྗེ་སོགས་དམག་དཔོན་མཐོ་ཤོས་ཚོ་ཏཱ་ལའི་བླ་མའི་ཆིབས་ཞབས་སུ་བཅར་ཡོད་པས་བོད་དམག་
གི་བཀོད་འདོམས་སྒྲོམ་གཞི་རྩ་བའི་ཆ་ནས་ནུས་མེད་དུ་གྱུར་ཡོད་པ་དང༌། ནོར་བུ་གླིང་ཁའི་ནང་
ལྷག་པའི་མཁན་ཆུང་རྟ་ར་བ་དང་། ཤུད་ཁུད་པ་འཇམ་དབྱངས་མཁས་གྲུབ། ཞྭ་སྒབ་པ་བློ་གསལ་
དོན་གྲུབ་སོགས་ལས་གྲུབ་པའི་གཞུང་ཞབས་དང་གྲྭ་པ་ཚོར་དམག་དོན་གྱི་ཤེས་བྱ་དང་ཉམས་
མྱོང་མེད་ཀྱང༌། ཁོ་ཚོའི་ཁ་གཏད་དུ་དམག་འཁྲུག་གི་ཉམས་མྱོང་ཕུན་སུམ་ཚོགས་པོ་ཡོད་པ་དང༌།
མཚོན་ཆ་སྤུས་ལེགས་ཡོད་པའི་རྒྱ་མིའི་དེང་དུས་དམག་དཔུང་སྟོབས་ཆེན་ཞིག་ཡོད།
ཕྱི་ཟླ་༣ ཚེས་༡༩ ཉིན་གྱི་མཚན་དགུང་རྒྱ་དམག་མདའ་ཤོག་ཨང་༡༥༩ ཡི་མདའ་དཔོན་
གཞོན་པ་ཝུའུ་ཁྲན་གྱིས་དམག་མི་བརྒྱ་ཤོག་གཅིག་ཁྲིད་དེ་སྐྱིད་ཆུའི་ལྷོ་ངོགས་ཀྱི་མེ་སྒྱོགས་
དམག་སྒར་ནས་ཐོན་པ་དང༌། ཐོ་རེངས་གོང་གི་ནག་ཁུང་ཁྲོད་དུ་ཆུ་ཚོད་གསུམ་ཙམ་གོམ་པ་
བརྒྱབ་ནས་སོང་བས་ར་མ་སྒང་གྲུ་ཁའི་འཁྲིས་ཀྱི་རི་གཤམ་དུ་སླེབས། གྲུ་ཁར་གྲགས་འགུལ་གང་
ཡང་མེད་པར་ཐམས་ཅད་ཁ་ཁུ་སིམ་མེར་ཡིན་པ་དང༌། རི་ལྡེབས་སུ་མེ་ཕུང་ཁ་ཤས་འབར་བཞིན་
ཡོད་པ་དེ་ཚོའི་གཡས་གཡོན་དུ་མི་ཁ་ཤས་ཕར་འགྲོ་ཚུར་འོང་བྱེད་བཞིན་ཡོད་ཀྱང༌། དེ་ཚོས་
ཁོ་ཚོ་སླེབས་པ་མ་མཐོང༌། དམག་དཔོན་ཝུའུ་ཁྲན་གྱིས་རྒྱ་དམག་བཅུ་ཤོག་གཅིག་ལ་གྲུ་ཁ་སྲུང་
དགོས་པ་དང་། ལྡིང་ཤོག་གཅིག་ལ་རི་གཤམ་བཙན་བཟུང་བྱེད་དགོས་པ། ལྡིང་ཤོག་གཞན་ཞིག་
ལ་རི་སྐེད་བཙན་བཟུང་བྱེད་དགོས་པའི་བཀའ་བཏང༌། ཁོང་གིས་ད་དུང་མེ་སྒྱོགས་གནམ་བླུག་
བཙུགས་པ་དང༌། མེ་སྒྱོགས་རྒྱག་དགོས་བྱུང་ན་ངེས་པར་དུ་རྒྱག་ཚད་དམིགས་འབེན་ལ་ཕོག་པ་
བྱེད་དགོས་པའི་བཀའ་བཏང༌།
འཇུ་ཆེན་ཐུབ་བསྟན་དང་ཁོང་གི་རོགས་པ་ཉི་ཤུ་ཐམ་པ་རི་གཤམ་དུ་བདེ་བར་གཉིད་ལ་ཡུར་
བཞིན་ཡོད་པ་དང་། ཁོ་ཚོས་དམག་འཁྲུག་གློ་བུར་དུ་ལང་གྲབས་ཡོད་པ་ག་ནས་ཤེས།
དམག་དཔོན་ཝུའུ་ཁྲན་གྱིས་མཚན་དགུང་ཆུ་ཚོད་གསུམ་དང་སྐར་མ་བཅུའི་ཐོག་དམག་
འཁྲུག་འགོ་འཛུགས་དགོས་པའི་བཀའ་བཏང་བ་དང༌། ཁོང་གི་དམག་མི་ཚོས་མེ་མདར་རྩེ་གྲི་
བསྒར་ཏེ་རང་རང་གི་དམིགས་འཛུགས་ས་ཆའི་ཕྱོགས་སུ་བསྐྱོད། ཆུ་ཚོད་ཕྱེད་ཀའི་རྗེས་ལ་མེ་
མདའི་སྒྲ་བསྟུད་མར་བསྒྲགས་པས་སྐྱ་མདའ་མ་བཏང་གོང་གི་ལྷིང་འཇགས་དཀྲོགས་པ་དང༌། ལྷ་
སའི་དམག་འཁྲུག་འགོ་ཚུགས།
“མེ་མདའ་དང་པོ”རྒྱག་ས་དེ་རི་སྐེད་དུ་ཡིན་པ་དང་། ཇིའི་ཡའུ་རྕོན་གྱིས་དེར“རི་གཉིས་
པ”ཞེས་བོས་ཡོད། དེ་དུས་ཁམས་པ་ཉི་ཤུས་དེར་སྲུང་བྱ་བྱེད་ཀྱི་ཡོད་པ་དང༌། ཇིའི་ཡའུ་རྕོན་
གྱིས་བཤད་པ་ལྟར་ན། རི་རྩེ་བཙན་བཟུང་བྱེད་རྒྱུའི་ལས་འགན་ཡོད་པའི་རྒྱ་དམག་ལྡིང་ཤོག་དེ་
རི་སྐེད་མཚམས་སུ་སླེབས་སྐབས་ཁམས་པ་ཚོས་ཁོ་ཚོར་སུ་ཡིན་ཞེས་འདྲི་དུས་རྒྱ་དམག་གིས་
ལན་མ་སྤྲད་སྟབས་ཁམས་པ་ཚོས་མེ་མདའ་བརྒྱབ། གནས་ཚུལ་དེ་བྱུང་མ་ཐག་རྒྱ་དམག་གིས“མེ་
མདའ་དང་པོ་བོད་པས་བརྒྱབ་སོང”ཞེས་པེ་ཅིང་ལ་ཏར་འཕྲིན་བཏང་བ་རེད།
རྒྱ་མིས་ཁོ་རང་ཚོའི་བྱ་སྤྱོད་དང་བཟང་སྤྱོད་འགལ་བ་མིན་པ་སྟོན་ཆེད་རྟག་ཏུ་དམག་འཁྲུག་
ཐོག་མར་འགོ་འཛུགས་མཁན་བོད་པ་རེད་ཅེས་ཨུ་ཚུགས་བྱེད་ཀྱི་ཡོད། རྒྱ་ནག་དམར་ཤོག་
ཚོགས་པའི་ཡིག་ཆ་གལ་ཆེན་ཞིག་ནས་དཔེར་འོས་པའི་འགྲེལ་བཤད་རྒྱག་སྟངས་ཤིག་ལུང་
འདྲེན་བྱས་ན་འདི་ལྟར་ཏེ། “ཐོ་རེངས་ཆུ་ཚོད་༣ དང་སྐར་མ་༤༠ ཐོག་དྲག་ཆས་སྤྲས་པའི་ངོ་
ལོག་པ་ནོར་བུ་གླིང་ཁའི་ལྷོ་ནུབ་ཀྱི་སྐྱིད་ཆུའི་ར་མ་སྒང་གྲུ་ཁའི་ཉེ་འཁོར་དུ་ཡོད་པ་དང་། ཁོ་ཚོས་
གྲུ་ཁ་དེར་ཚོད་འཛིན་བྱེད་མཁན་ང་ཚོའི་དམག་དཔུང་གི་བརྒྱ་ཤོག་གཅིག་ལ་སྔོན་ལ་མེ་མདའ་
བརྒྱབ་པ་རེད།” རྒྱ་གཞུང་གི་འགྲེལ་བཤད་འདིས་ཀློག་པ་པོར་རྒྱ་དམག་བརྒྱ་ཤོག་དེ་སྔོན་ནས་
ར་མ་སྒང་གྲུ་ཁར་ཡོད་པ་དང་། བོད་པས་རྒྱ་དམག་ལ་ཕར་རྒོལ་བྱས་པ་ལྟ་བུའི་བག་ཆགས་ཤིག་
སྟེར་ངེས་ཀྱང༌། དོན་དངོས་གནས་ཚུལ་ཕྱིན་ཅི་ལོག་པ་ཡིན་པ་དང་། དཔུང་འཛུལ་བྱེད་མཁན་རྒྱ་
མི་རེད།
དེའི་སྔོན་ལ་བོད་པ་དང་རྒྱ་མིའི་དབར་དྲག་པོའི་གདོང་གཏུག་ཆུང་ཙག་རིགས་བྱུང་ཡོད་
ཀྱང༌། པེ་ཅིང་སྲིད་གཞུང་དང་རྒྱ་དམར་བོད་ཀྱི་ལས་དོན་ཨུ་ཡོན་ལྷན་ཁང་གིས་དེ་དུས་བོད་
ནང་དམག་རྒྱག་གི་གྲ་སྒྲིག་ཆ་ཚང་ཚར་མེད་སྟབས་དེ་ཚོ་ལྷ་སའི་དམག་འཁྲུག་སྐབས་དང་འདྲ་
བར“མེ་མདའ་དང་པོ་བརྒྱབ་པར”ངོས་འཛིན་བྱས་ཏེ་གོ་སྐབས་སུ་འཇུས་མེད། འོན་ཀྱང༌། ཕྱི་ཟླ་
༣ ཚེས་༡༩ ཉིན་གྱི་མཚམས་དང༌། དམག་སྤྱི་གཞོན་པ་ཏིང་ཧྲའོ་ཏུང་གིས་མདའ་དཔོན་གཞོན་
པ་ཝུའུ་ཁྲན་ལ་ར་མ་སྒང་གྲུ་ཁའི་ཉེ་འཁྲིས་ཀྱི་རི་རྩེ་བཙན་བཟུང་བྱེད་པར་འགྲོ་དགོས་པའི་བཀའ་
གཏོང་སྐབས་རྒྱ་མིས་བོད་ནང་དམག་རྒྱག་གི་གྲ་སྒྲིག་ཚར་ཡོད་པས་གནས་ཚུལ་ཐ་དད་རེད།
དེའང་དེ་དུས་རྒྱ་མིའི་རྐང་དམག་ཨང་༥༤ པའི་དཔུང་སྡེ་ཨང་༡༣༤ ཡི་མདའ་ཤོག་གཅིག་ལྷ་
ས་དང་ཉེ་བར་སླེབས་ཡོད་པ་དང༌། དམག་ཁུལ་ཁང་ཆེ་ཁག་གསུམ་གྱི་དམག་དཔུང་གིས་བོད་
ནང་བཙན་འཛུལ་བྱེད་ཆོག་ཆོག་ཏུ་བསྡད་ཡོད་པས་མ་ཚད། ད་དུང་རྒྱ་མིས་ལྷ་སའི་ས་ཕྱོགས་གང་
སར་འགྲེམས་བསྒྲགས་བྱེད་རྒྱུའི་དམག་འཁྲུག་འགོ་ཚུགས་པའི་གསལ་བསྒྲགས་ཡི་གེའང་པར་
འདེབས་བྱས་ཟིན་ཡོད། དེ་འདྲའི་གནས་སྟངས་འོག་ཐོ་རེངས་མ་ཤར་སྔོན་ཙམ་ལ་ར་མ་སྒང་གྲུ་
ཁར་བྱུང་བའི་གདོང་གཏུག་དེ་རྒྱ་མིས་སྐོམ་པ་ཆུ་འདོད་ལྟར་རེ་སྒུག་བྱས་པའི་ཁ་གཡར་ས་དེ་རེད།
རྒྱ་མིས་བོད་པས་མེ་མདའ་དང་པོ་དེ་བརྒྱབ་པ་རེད་ཅེས་སྐྱོན་འཛུགས་བྱས་པ་་ཙམ་མ་ཡིན་
པར། ད་དུང་བོད་པས་མེ་མདའ་དེ་བརྒྱབ་སྟེ་ལྷ་ས་ཁྱོན་ཡོངས་ལ་ཁྱབ་པ་དང་འཆར་གཞི་ཡོད་པའི་
གྱེན་ལོག་ཅིག་འགོ་བཙུགས་པ་རེད་ཅེས་ཤོད་ཀྱི་ཡོད། དེ་ལྟར་ཡང༌། སྐྱོན་འཛུགས་དེའི་རྒྱབ་རྟེན་
དུ་ཁོ་ཚོར་དངོས་ཡོད་དཔང་རྟགས་ཁུངས་བཙན་མེད། དེ་རྒྱ་མིའི་ལོ་རྒྱུས་སྨྲ་བ་ཇིའི་ཡའུ་ཧྲོན་གྱི་
ཕྱི་ལོ་༡༩༩༣ ལོའི་བརྗོད་ལུགས་ལས་གསལ་པོ་ཡིན་ཏེ།
ཕྱི་ལོ་༡༩༥༩ལོའི་ཟླ་༣ ཚེས་༢༠ཉིན་གྱི་ཐོ་རེངས་ཆུ་ཚོད་གསུམ་དང་སྐར་མ་བཞི་
བཅུའི་ཐོག་མདའ་ཤོག་ཨང་༡༥༩ པའི་མདའ་དཔོན་གཞོན་པ་ཝུའུ་ཁྲན་གྱིས་སྐྱིད་ཆུའི་ལྷོ་
ངོགས་སུ་ངོ་ལོག་ཇག་པ་དང་མེ་མདའ་རྒྱག་རེས་བྱས། རི་ལྡེབས་དེར་མེ་མདའ་དང་པོ་
བརྒྱབ་ནས་སྐར་མ་གཅིག་གཉིས་ལས་མ་སོང་བར་བོད་ཀྱི་ལས་དོན་ཨུ་ཡོན་ལྷན་ཁང་གི་
ལས་ཁུངས་དང་། སྡེ་ཚན། དམག་དཔུང་གི་མཐའ་བསྐོར་བཞིན་ཡོད་པའི་ངོ་ལོག་ཇག་པས་
ང་ཚོའི་སྡེ་ཚན་དེ་ཚོའི་ཐོག་དུས་གཅིག་ཏུ་ཚུར་རྒོལ་བྱས། འདི་ལྟར་བཀའ་ཤག་ངོ་ལོག་
ཟིང་འཁྲུག་རུ་ཚོགས་ཀྱིས་བོད་ཀྱི་ལས་དོན་ཨུ་ཡོན་ལྷན་ཁང་གི་ལས་ཁུངས་དང་། སྡེ་ཚན།
བོད་སྡོད་མི་དམངས་བཅིངས་འགྲོལ་དམག་ཐོག་དམག་འཁྲུག་གི་སྒོ་མོ་ཕྱེ་བ་རེད།
ཕྱི་ལོ་༢༠༠༨ ལོར་རྒྱ་ནག་གཞུང་གིས“ལོག་སྤྱོད་བོད་གཞུང་དང་མཐོ་རིམ་ལོག་སྤྱོད་
ཤོག་ཁག”གིས་ལྷ་སའི་ནང“ཕྱོགས་ཡོངས་ནས་ཚུར་རྒོལ”བྱེད་འགོ་བཙུགས་རྗེས་ཐན་ཀྭན
སན་གྱིས་བཟོད་སྒོམ་བྱས་ཏེ་དེ་ཉིན་ཞོགས་པའི་ཆུ་ཚོད་༡༠ ལ་མ་གཏོགས“རྒོལ་ལན”སློག་
དགོས་པའི་བཀའ་བཏང་མེད་ཅེས་བཤད་དེ་གོང་གི་བརྗོད་ལུགས་དེར་རྒྱས་བཤད་བྱས་ཡོད། དེ་
ལྟར་ཡང༌། ཡིག་ཆ་དེའི་ནང་དུའང་བོད་པས་ཐོག་མར་འཁྲུག་སློང་བྱས་པའི་ཁུངས་སྐྱེལ་དཔང་
རྟགས་འདང་ངེས་སྤྲད་མེད། དཔང་རྟགས་དང་པོའི་ཚུལ་དུ་ཁོ་ཚོས་ནོར་བུ་གླིང་ཁའི་བྱང་ཕྱོགས་
སུ་ཆགས་པའི་མཚོ་བོད་གཞུང་ལམ་སྐྱེལ་འདྲེན་ས་ཚིགས་ལ་བོད་པས་ཚུར་རྒོལ་ལན་གསུམ་
བྱས་ཞེས་བཤད་ཡོད་ཀྱང༌། “ཚུར་རྒོལ”དང་པོ་དེའི་དུས་ཚོད་བཤད་མེད་པ་དང་། གཉིས་པ་
དེ“ཞོགས་པའི་ཆུ་ཚོད་༦ ཡས་མས”སུ་ཡིན་པ། “ཚུར་རྒོལ”གསུམ་པ་དེའི་སྐོར་ལ་རྩ་བ་ནས་
འགྲེལ་བཤད་བརྒྱབ་མེད། མ་ཟད་རྒྱ་མིས་བཤད་པའི“ཚུར་རྒོལ”ཕྱི་མ་གཉིས་སྐོར་བོད་པའི་ཡིག་
ཆ་ཁག་ནང་གསལ་མེད་པས་ར་སྤྲོད་བྱེད་ཡུལ་མེད། ཡིག་ཆ་དེའི་ནང་དཔང་རྟགས་གཉིས་པའི་
ཚུལ་དུ“ཞོགས་པའི་ཆུ་ཚོད་བརྒྱད་པར”ར་མོ་ཆེ་གཙུག་ལག་ཁང་ཉེ་འཁྲིས་ཀྱི་ལྷ་ས་འཛུགས་སྐྲུན་
ལས་གྲྭར་བོད་པས་རྒྱ་མིར་ཚུར་རྒོལ་བྱས་ཞེས་བཤད་ཡོད། ཡིག་ཆ་དེའི་ནང་གནས་ཚུལ་དེ་
ཚོ་ཚང་མ་་དྲག་ཆས་སྤྲས་པའི་ངོ་ལོག་པ”དང་རྒྱ་མིའི་ཡུལ་དམག་དབར་བྱུང་བ་རེད་ཅེས་བཤད་
ཡོད་ཅིང། “དྲག་ཆས་སྤྲས་པའི་ངོ་ལོག་པ”ཞེས་པ་ནི་རྒྱ་མིས་བོད་དམག་དངོས་གནས་ཡིན་མིན་
ལ་མ་བལྟོས་པར་མཚོན་ཆ་ཐོགས་པའི་བོད་པ་ཚང་མར་སྤྱི་སྙོམས་སུ་བེད་སྤྱོད་གཏོང་བའི་ཐ་སྙད་
ཅིག་རེད།
ལྷ་སའི་དམག་འཁྲུག་འབྱུང་སྟངས་སྐོར་ལ་ཇིའི་ཡའུ་ཧྲོན་དང་རྒྱ་དམག་སྐུ་སྲུང་རུ་ཤོག་གི་རུ་
དཔོན་ཀྲུའུ་ཤའུ་ཧྲན་གྱི་འགྲེལ་བཤད་རྒྱག་སྟངས་རྩ་བ་ནས་མཐུན་གྱི་མེད། ཇིའི་ཡའུ་རྕོན་གྱི་འདི་
ལྟར་བཤད་ཡོད།
ནོར་བུ་གླིང་ཁའི་ནུབ་ཕྱོགས་སྔོན་གཤེགས་དཔའ་བོའི་བང་སོའི་སྐྱེད་ཚལ་ནང་སྲུང་བྱར་
ཡོད་པའི་མདའ་ཤོག་ཨང་༡༥༥ པའི་མེ་སྒྱོགས་བརྒྱ་ཤོག་གིས་གཙང་པོའི་ཕ་རོལ་ནས་
མེ་མདའ་བརྒྱབ་པའི་སྒྲ་ཐོས་དུས་རྒོལ་ལན་སློག་འགོ་བཙུགས་པ་རེད་སྙམ་སྟེ་བརྒྱ་དཔོན་
གྱིས་ལམ་སེང་དམག་དཔུང་ལ་མེ་སྒྱོགས་གཡུལ་སའི་ནང་འཛུལ་དགོས་པའི་བཀའ་
བཏང་བ་དང༌། ཁོ་ཚོས་ནོར་བུ་གླིང་ཁའི་ཕྱོགས་སུ་མེ་སྒྱོགས་ལྡིར་སྒྲ་ལིང་ལིང་རྒྱག་འགོ་
བཙུགས། དམག་ཁུལ་ཁང་གིས་མེ་སྒྱོགས་ཀྱི་སྐད་སྒྲ་ཐོས་རྗེས་ཁ་པར་བཏང་ནས་གནས་
ཚུལ་འདྲི་སྐབས་ཁོ་ཚོས་གཞི་ནས་ལམ་སེང་མེ་སྒྱོགས་རྒྱག་མཚམས་བཞག །སྐར་མ་ཁ་
ཤས་རྗེས་ལ་ང་ཚོའི་ལས་ཁུངས་དང་དམག་དཔུང་གི་མཐའ་བསྐོར་བཞིན་ཡོད་པའི་ངོ་ལོག་
ཇག་པ་ཚོས་ཧ་ལམ་དུས་གཅིག་ལ་ང་ཚོར་ཚུར་རྒོལ་བྱེད་འགོ་བཙུགས།
རྒྱ་དམག་སྐུ་སྲུང་རུ་ཤོག་གི་རུ་དཔོན་ཀྲུའུ་ཤའུ་ཧྲན་ལ་དེ་ཉིན་ཞོགས་པ་བྱུང་བའི་གནས་ཚུལ་མི་
འདྲ་བ་ཞིག་ཤོད་རྒྱུ་ཡོད་དེ།
ཤོག་གི་བཀོད་འདོམས་ཁང་ནང་བརྒྱུགས་སླེབས་ཏེ་ཁ་གདངས་པ་དང“རུ་དཔོན་ལགས།
དམག་རྒྱག་དགོས་པའི་བཀའ་གནང་དང"ཞེས་བཤད། དེ་རྗེས་ངས་ལྷ་སའི་ནུབ་ཕྱོགས་
ནས་མེ་སྒྱོགས་བརྒྱབ་པའི་སྒྲ་ཆེན་པོ་ཐོས་བྱུང་བས་སེམས་ནང་ད་དུས་ལ་བབ་འདུག་
པས་དུས་ཚོད་ནར་འགྱངས་བཏང་ན་འགྲིག་ཐབས་མི་འདུག་སྙམ་སྟེ“ཕར་རྒོལ་བྱོས། བདེ་
ཅག་འཁྱུག་ཙམ་བྱོས”ཞེས་བཀའ་བཏང་བ་ཡིན། བརྒྱ་དཔོན་ཏུའུ་ཀྲི་འགྲོ་རྗེས་ངས་ལམ་
སེང་གཤམ་འོག་ལས་བྱེད་ཅིག་ལ་ངའི་ཁ་པར་དམག་ཁུལ་ཁང་གི་བཀོད་འདོམས་ཁང་
ལ་མཐུད་རོགས་ལབ་པ་ཡིན། ཁ་པར་གྱི་སྣེ་མོ་གཞན་དེ་ནས་སྐད་ཆ་ཤོད་མཁན་གཡུལ་
འགྱེད་ཚན་པའི་འགོ་གཙོ་རེད་ཤག །ངས་ཁོང་ལ“ངས་བརྒྱ་ཤོག་གསུམ་པར་ལམ་སེང་
ཕར་རྒོལ་བྱེད་དགོས་པའི་བཀའ་བཏང་བ་ཡིན”ཞེས་བཤད་པས། ཁོང་གིས“འགྲིག་
ཤག །གནས་ཚུལ་དུས་ཐོག་ལ་སྙན་སེང་ཞུས་ཤོག”ཟེར། ངས་ཁ་པར་མར་བཞག་རྗེས་
བརྒྱ་ཤོག་ཚང་མར་དམག་ས་འཛིན་དགོས་པ་དང༌། དཔུང་འཛུལ་བྱེད་མཁན་དགྲ་བོར་
མཐའ་གཅིག་ཏུ་ཕར་རྒོལ་དྲག་པོ་བྱེད་དགོས་པའི་བཀའ་བཏང་བ་ཡིན། བརྒྱ་དཔོན་ཏུའུ་
ཀྲི་བཀོད་འདོམས་ཁང་ནས་ཐོན་པ་ནས་ངས་བརྒྱ་ཤོག་ཚང་མར་དམག་ས་འཛིན་དགོས་
པའི་བཀའ་བཏང་བའི་བར་མང་མཐར་ཡང་དུས་ཚོད་སྐར་མ་ལྔ་ལྷག་ལས་ཕྱིན་མེད། བརྒྱ་
ཤོག་གསུམ་པས་རྩིག་པ་གཅིག་གི་ཕ་རོལ་གྱི་ར་བའི་ནང་མེ་མདའ་རྒྱག་འགོ་བཙུགས།
ཐོག་མར་དུས་ཐུང་རིང་ལག་འབོམ་གྱི་གས་སྒྲ་གྲགས་པ་དང་། དེ་རྗེས་མེ་མདའ་རིང་མདའ་
དང༌། མེ་མདའ་སྦག་སྦག །མེ་མདའ་སྦག་སྦག་ཆུང་རིགས་ཟམ་མི་ཆད་པར་བརྒྱབ་པའི་
སྐད་སྒྲ་དང་མེ་ལྕེ། ད་དུང་དམག་མིའི་ངར་སྒྲས་ཁེངས། བཀོད་འདོམས་པ་ཚོའི་བདེ་ཅག་
འཁྱུག་པོ་དང་དཔའ་ངར་ཆེ་བའི་དམག་འཐབ་ཐབས་ཇུས་དང་ཤུགས་དྲག་གིས་དགྲ་བོའི་
འགོག་རྒོལ་ནུས་པ་འཕྲལ་མ་ཉིད་དུ་མེད་པར་བཟོས་པ་རེད། དུས་ཡུན་སྐར་མ་ཁ་ཤས་
ལས་་མ་འའགོར་བར་དམག་འཁྲུག་འདིའི་ནང་ང་ཚོས་དགྲ་བོའི་འགོག་སྲུང་ནུས་པ་རྩ་མེད་
བཟོས་པ་དང་། ང་ཚོའི་རུ་ཤོག་ལ་ལྷ་སའི་དམག་འཁྲུག་ནང་རྒྱལ་ཁ་ཐོག་མ་དེ་ཐོབ། འདི་
ལྟར་ང་ཚོས་འགོག་རྐྱེན་གཅིག་མེད་པ་བཟོས་པ་རེད།
ཀྲུའུ་ཤའུ་ཧྲན་གྱིས་རྩོམ་ཡིག་དེའི་ནང་ཕྱོགས་བསྡོམས་བརྒྱབ་སྟེ་བརྒྱ་ཤོག་གསུམ་
པས“རང་ལས་ལྡབ་གཉིས་ཀྱིས་སྟོབས་ཤུགས་ཆེ་བའི་དགྲ་བོ་ནུས་མེད་བཟོ་ཐུབ་པ་བྱུང་བ་ནི་
སྒྲིག་འཛུགས་ཀྱི་བཀོད་འདོམས་དང་། གོ་མཚོན་སོགས་ཀྱི་རྒྱུ་རྐྱེན་ཕུད་གཙོ་ཆེར་བཀོད་འདོམས་
དཔོན་དང་དམག་མི་ཚོའི་ཆབ་སྲིད་ཀྱི་གོ་རྟོགས་སད་པ་དང་རང་སྲོག་ལ་ཇི་མི་སྙམ་པའི་སྙིང་
སྟོབས་ལ་བརྟེན་ནས་བྱུང་བ་རེད”ཅེས་བཤད་ཡོད།
གོང་དུ་ཀྲུའུ་ཤའུ་ཧྲན་གྱིས་བོད་པར“དཔུང་འཛུལ་བྱེད་མཁན་དགྲ་བོ”ཞེས་བོས་ཡོད་
ཀྱང༌། ཁོ་རང་གི་འགྲེལ་བཤད་ཆ་ཚང་ཀློག་སྐབས་དམག་འཁྲུག་དེ་རྒྱ་མི་རང་ངོས་ནས་བོད་པའི་
ཐོག་ཕར་རྒོལ་བྱས་པ་ཞིག་འདྲ་ཆེ་བ་ལས་རྒྱ་མིས་རང་སྲུང་ཆེད་བོད་པར་འགོག་རྒོལ་བྱས་པ་
ཞིག་རྩ་བ་ནས་འདྲ་པོ་མེད། དེར་མ་ཟད། ཁོང་གིས་དམག་འཁྲུག་དེ་ཅིའི་ཕྱིར“རྩིག་པ་གཅིག་གི་
ཕ་རོལ་གྱི་ར་བའི”ནང་བྱུང་ཡོད་པའི་ཐོག་གསལ་བཤད་ཚིག་གཅིག་བྱས་མེད་པ་དང་། ཁོ་རང་
ཚོའི་ཁ་གཏད་བོད་པའི་དམག་དཔུང་སྡེ་ཚན་གང་ཡིན་པ་དམིགས་སུ་བཀར་ནས་བཤད་མེད།
ཕྱི་ལོ་༢༠༠༨ ལོའི་རྒྱ་ནག་གཞུང་གི་ཡིག་ཆ་ཕྱོགས་བསྒྲིགས་ཤིག་ནང་སྣང་ཚུལ་ལ་བྱུང་བ་
དེར་ཀྲུའུ་ཤའུ་ཧྲན་གྱི་བརྗོད་ལུགས་དང་མཐུན་པར་ཕྱོགས་སྡོམ་བྱེད་ཁུལ་བྱས་ཡོད་ཀྱང་། དེའི་
ནང་སྣང་མེད་དུ་ཀྲུའུ་ཤའུ་ཧྲན་གྱི་སྐད་ཆ་ཁུངས་ཐུབ་མིན་པའི་ཁུངས་སྐྱེལ་བྱས་ཡོད་པས་མ་ཚད།
ད་དུང་ད་ཕན་གསལ་པོ་མེད་པའི་གནས་ཚུལ་གལ་ཆེན་ཁ་ཤས་མཁོ་སྤྲོད་བྱས་ཡོད། ཡིག་ཆ་དེའི་
ནང་“མི་དམངས་བཅིངས་འགྲོལ་དམག་གི་སྐུ་སྲུང་རུ་ཤོག་གིས་ཁོ་ཚོའི་འགྲམ་གྱི་བྱང་ཕྱོགས་སུ་
ཡོད་པའི་བོད་དམག་ང་དང་མདའ་ཤོག་ཐོག་རྟུལ་ཕོད་དང་ཤུགས་དྲག་ཆེ་བའི་འཐབ་རྒོལ་བྱས་
པས་དུས་ཡུན་ཐུང་ངུའི་ནང་བོད་དམག་ཕམ་ཉེས་སུ་བཏང”ཞེས་བཀོད་ཡོད་པས་དེ་ནི་ཀྲུའུ་ཤའུ་
ཧྲན་གྱི་དམག་མིས་སྔོན་ལ་བོད་པའི་ཐོག་ཕར་རྒོལ་བྱས་ཡོད་པ་དང༌། ཁོ་ཚོའི་ཁ་གཏད་ནི་བོད་
དམག་ང་དང་མདའ་ཤོག་ཡིན་པར་ཁས་ལེན་བྱས་པ་ལྟ་བུར་སྣང་། དེ་ལྟར་ཡང༌། ཀྲུའུ་ཤའུ་ཧྲན་
གྱི་བརྗོད་ལུགས་དེར་བསྐྱར་བཅོས་ཆེན་པོ་ཞིག་བྱས་པའི་ཡིག་ཆ་ཞིག་ནང་བོད་པ་ཚོ་རྒྱ་དམག་
གི“ཁྱིམ་མཚེས་སུ”ཡོད་པར་འགྲེལ་བཤད་མ་བརྒྱབ་པར། དེའི་ཚབ་ཏུ“བྱང་ཕྱོགས་སུ”ཞེས་
བཀོད་དེ་ཀློག་པ་པོར་བོད་པ་དང་རྒྱ་དམག་དབར་རྒྱང་ཐག་ངེས་ཅན་ཞིག་ཡོད་པའི་སྣང་བ་སྟེར་
ཐབས་བྱས་ཡོད། དེ་ལྟར་ནའང་། ང་ཚོས་ཡིག་ཆ་གཞན་ནས་བོད་པའི་ང་དང་མདའ་ཤོག་དང་རྒྱ་
མིའི་སྐུ་སྲུང་རུ་ཤོག་ཁྱིམ་མཚེས་ཡིན་པ་དང༌། ཁོ་ཚོའི་དབར་གྱང་གཅིག་གི་བཅད་མཚམས་ལས་
མེད་ཅིང༌། དེ་ཉིན་མཚན་མོར་བོད་པར་དམག་རྒྱག་རྒྱུའི་གྲ་སྒྲིག་མེད་པ་གསལ་པོ་ཤེས་ཀྱི་ཡོད།
དོན་དངོས་ཐོག་དགོང་མོ་དེར་བོད་དམག་ཚོ་སྐྱིད་པོའི་གཉིད་ལ་ཡུར་བཞིན་ཡོད། གནས་
ཚུལ་ཞིབ་ཕྲ་གལ་ཆེན་དེ་ཀྲུའུ་ཤའུ་ཧྲན་དང་རྒྱ་ནག་གཞུང་གི་ཡིག་ཆའི་ནང་བཀོད་མེད་ཀྱང་། དེ་
ཇིའི་ཡའུ་ཧྲོན་གྱིས་ང་ཚོར་གཤམ་གསལ་ལྟར་མཁོ་སྤྲོད་བྱས་ཡོད་པ་དང༌། དེས་ཀྲུའུ་ཤའུ་ཧྲན་
གྱིས་བོད་པ་ཚོ“བཙན་ཤེད་བྱེད་མཁན”ཡིན་པའི་གོ་བརྡ་བསྟན་པར་དེ་བས་ཀྱང་ཆ་འཇོག་བྱེད་
རིན་མེད་པ་བཟོས་ཡོད།
སྐུ་སྲུང་རུ་ཤོག་གི་རུ་དཔོན་ཀྲུའུ་ཤའུ་ཧྲན་ལ་བཀའ་རྒྱ་འབྱོར་མ་ཐག་སེམས་ནང་ཚར་
གཅོད་ཡུལ་ཐོག་མ་དེ་བོད་དམག་ང་དང་མདའ་ཤོག་ཡིན་པའི་བསམ་ཚུལ་བྱུང་བ་རེད།
གང་ཡིན་ཞེ་ན། ང་དང་མདའ་ཤོག་དང་ཁོ་རང་གི་སྐུ་སྲུང་རུ་ཤོག་མཉམ་དུ་བསྡད་ཡོད་པ་
དང༌། བར་དུ་གྱང་གཅིག་གི་བཅད་མཚམས་ལས་མེད་པས་བོད་པ་ཚོས་རྟག་ཏུ་ཁོ་ཚོར་
འཇིགས་སྣང་སྐུལ་གྱི་ཡོད། མཚན་དགུང་ལ་ཀྲུའུ་ཤའུ་ཧྲན་གྱིས་ཧ་ཅང་གསང་བའི་སྒོ་ནས་
དམག་དཔུང་སྒྲིག་འཛུགས་བྱས་པ་དང༌། ཚེས་༢༡ཉིན་གྱི་ཐོ་རེངས་ཀྲུའུ་ཤའུ་ཧྲན་གྱི་
དམག་དཔུང་གི་དམག་མི་བཅུ་ཕྲག་ཁ་ཤས་ཀྱིས་ང་དང་མདའ་ཤོག་དང་ཁོ་ཚོའི་རུ་ཤོག་
དབར་གྱི་གྱང་དེར་ཤུགས་ཀྱིས་འབུད་རྒྱག་བརྒྱབ་སྟེ་བསློགས་པ་དང༌། དམག་དཔུང་གིས་
གྱང་རལ་ཉག་པོ་དེ་ནས་གདོང་མཆོང་བརྒྱབ་སྟེ་ང་དང་མདའ་ཤོག་ནང་འཛུལ། ང་དང་
མདའ་ཤོག་གི་བོད་དམག་ཚོ་ད་དུང་གཉིད་ཉལ་བསྡད་དེ་ཡོད་པ་དང༌། གྱང་འགྱེལ་བ་དང་
གནས་ཚུལ་ཡག་པོ་མེད་པ་ཤེས་མ་ཐག་འཕྲལ་དུ་མལ་ལས་ལངས་ཀྱང༌། ཀྲུའུ་ཤའུ་ཧྲན་
གྱི་དམག་དཔུང[ཁོ་ཚོའི]ར་བའི་ནང་དཔུང་འཛུལ་བྱས་ཟིན་ཡོད་པས་ང་དང་མདའ་ཤོག་
གི་དམག་མི་ཚོས་བྲེལ་ཟིང་ཆེན་པོས་དམག་ལན་སྤྲད། འོན་ཀྱང༌། ཕྱོགས་གཉིས་དབར་
ཆུ་ཚོད་གཅིག་རིང་དམག་འཐབ་དྲག་པོ་བྱས་མཐར་ཀྲུའུ་ཤའུ་ཧྲན་གྱིས་བོད་དམག་ང་དང་
མདའ་ཤོག་ཧྲིལ་པོ་རྩ་མེད་བཟོས་པ་རེད།
ཇིའི་ཡའུ་རྦོན་གྱིས་དམག་འཁྲུག་དེ་ཕྱི་ཟླ་༣ ཚེས་༢༡ ཉིན་ཏེ། ཕྱི་ཟླ་༣ ཚེས་༢༠ ཉིན་
ལྕགས་པོ་རི་དང་ནོར་བུ་གླིང་རྒྱ་ལག་ཏུ་ཤོར་བའི་རྗེས་ལ་བྱུང་བ་རེད་ཅེས་བཤད་ཡོད། སྤྱིར་
མཐའ་གཅིག་ཏུ་ཡོང་མི་སྲིད་པ་མིན་ཡང་། དུས་ཚོད་འདི་འདྲར་བོད་དམག་ང་དང་མདའ་ཤོག་གི་
དམག་མི་ཚོས་རྒྱ་དམག་ཁྱིམ་མཚེས་སུ་བྱས་ཏེ་ད་དུང་བདེ་བར་གཉིད་ཉལ་ནས་ཧ་ལམ་སྡོད་མི་
སྲིད་པ་རེད། དེ་ལྟར་ཡང༌། ཡང་སྙིང་ཚེས་གྲངས་ངོ་མ་གང་ཡིན་མིན་ལ་མ་བལྟོས་པར་ཇིའི་ཡའུ་
ཧྲོན་གྱིས་དམག་འཁྲུག་དེའི་འགོ་འཛུགས་མཁན་རྒྱ་དམག་ཡིན་པ་གསལ་པོ་བཟོས་ཡོད། དེས་
མ་ཚད་ཇིའི་ཡའུ་རྕོན་གྱིས་གཉིད་དྭངས་ལ་མ་དྭངས་ཡིན་པའི་བོད་པ་ཚོས་རྒྱ་དམག་གི“དམག་
འཐབ་དྲག་པོར”ཆུ་ཚོད་གཅིག་རིང་ཁ་གཏད་བཅག་པ་རེད་ཅེས་བཤད་པ་འདི་གལ་ཏེ་བདེན་པ་
ཡིན་ན་གོང་གི་ཀྲུའུ་ཤའུ་ཧྲན་གྱི་སྐད་ཆ་གང་ཙམ་འུད་ཤོབ་ཡིན་པ་གསལ་པོ་རེད།
རྒྱ་དམར་བོད་ཀྱི་ལས་དོན་ཨུ་ཡོན་ལྷན་ཁང་གི་དེ་སྔའི་ལས་བྱེད་ཞུད་ཏུང་ཧད་ཀྱིས་ཕྱིར་
དྲན་རྩོམ་ཡིག་ཅིག་ནང་དམག་འཁྲུག་དེའི་སྐོར་ལ་བརྗོད་ལུགས་མི་འདྲ་བ་ཞིག་འདི་ལྟར་བཤད་
ཡོད་དེ། ཁོང་གིས“ཀྲུའུ་ཤའུ་ཧྲན་གྱི་བཀོད་འདོམས་འོག་མི་དམངས་བཅིངས་འགྲོལ་དམག་སྐུ་
སྲུང་རུ་ཤོག་གིས་མགྱོགས་མྱུར་རྩིག་པ་དེ་འཛེགས་ནས་བོད་དམག་ང་དང་མདའ་ཤོག་གི་ར་བའི་
ནང་ཕྱིན། མེ་མདའ་གཅིག་ཀྱང་མ་བརྒྱབ་གོང་ནས་བོད་དམག་ངན་པ་དེ་ཚོས་ཞེད་ནས་འདར་
སིག་རྒྱག་བཞིན་རང་གི་མཚོན་ཆ་རྩིས་འབུལ་ཞུས་པ་དང༌། གྱོན་ཆས་གྱོན། དེ་ནས་ཁ་ལ་ཉན་པོ་
བྱས་ཏེ་རང་ཉིད་འཛིན་བཟུང་བྱེད་དུ་བཅུག”ཅེས་བྲིས་ཡོད། ཞུད་ཏུང་ཧད་ཀྱི་སྐད་ཆ་འདིས་ཀྱང་
གདོང་གཏུག་དེའི་འཁྲུག་རྐྱེན་སློང་མཁན་བོད་པ་མིན་པ་གསལ་པོ་བཟོས་ཡོད།
སྐབས་དེའི་རྒྱ་ནག་དམར་ཤོག་ཚོགས་པའི་ལོ་རྒྱུས་ཡིག་ཆ་གལ་ཆེན་ཞིག་ནང་ཞོགས་པའི་
ཐོ་རེངས་མཚམས་སུ་“་དྲག་ཆས་སྤྲས་པའི་ངོ་ལོག་པས”ར་མ་སྒང་དུ་སྔོན་ལ་མེ་མདའ་བརྒྱབ་རྗེས་
ཁོ་ཚོས་དེ་མ་ཐག་བོད་རང་སྐྱོང་ལྗོངས་གྲ་སྒྲིག་ཨུ་ཡོན་ལྷན་ཁང་གི་གཞུང་ལས་ཁང་བརྩེགས་
དང་། མི་དམངས་སྨན་ཁང་། མི་དམངས་ཁྲིམས་ཁང་། མི་དམངས་ཞིབ་དཔྱོད་ཁང་གི་གཞུང་ལས་
ཁང་། གནམ་གཤིས་ལས་ཁུངས། བོད་ལྗོངས་ཚོང་དོན་ཁེ་ལས། ཡིག་སྐྱེལ་གློག་འཕྲིན་ཁང༌།
བོད་ལྗོངས་ཉིན་རེའི་ཚགས་པར་ཁང་། ཤིན་ཧྭ་གསར་འགྱུར་ཁང་གི་བོད་ལྗོངས་ཡན་ལག་ལས་
ཁུངས་སོགས་ཚུད་པའི་ལྷ་སའི་ནང་གི་ལས་ཁུངས་བཅུ་ལྷག་ཐོག་ཕྱོགས་ཡོངས་ནས་དྲག་རྒོལ་
བྱེད་འགོ་བཙུགས་པ་རེད་ཞེས་བཀོད་ཡོད། འོན་ཀྱང༌། དེ་ཉིན་ཞོགས་པ་ལྷ་ས་གྲོང་ཁྱེར་ཕྱི་ནང་
དུ་མེ་མདའ་རྒྱག་རེས་ཐར་ཐོར་བྱུང་ཡོད་ཀྱང་། བོད་པས་དུས་གཅིག་ལ་རྒྱ་མིའི་ཐོག་གཞི་རྒྱ་
བའི་དྲག་རྒོལ་བྱས་ཞེས་པའི་རྒྱ་མིའི་སྐད་ཆ་དེ་དོགས་གཞི་ཅན་ཡིན་པས་མ་ཚད། བོད་པའི་དྲག་
རྒོལ་གྱི་ཡུལ་དུ་གྱུར་པའི་རྒྱ་མིའི་ལས་ཁུངས་དང་ཚན་པ་དེ་ཚོའི་ལས་མི་ཚོས་དུས་ཕྱིས་སུ་བྲིས་
པའི་ཕྱིར་དྲན་རྩོམ་ཡིག་གང་གི་ནང་དུའང་འདི་ལ་ཁུངས་སྐྱེལ་བྱས་མེད། དེར་མ་ཟད་སྐབས་དེའི་
རྒྱ་ནག་དམག་ཤོག་ཚོགས་པའི་ལོ་རྒྱུས་ཡིག་ཆ་གལ་ཆེན་ཞིག་ལྟར་ན། དམག་སྤྱི་ཐན་ཀྭན་སན་
གྱིས་ཁོ་རང་གིས་སྔོན་ཚུད་ནས་ཆོག་མཆན་སྤྲད་ཟིན་པ་དང༌། སྔོན་ཚུད་ནས་ཡིག་སྒྱུར་བྱས་ཟིན་
པའི་དམག་འཁྲུག་འགོ་ཚུགས་པའི་གསལ་བསྒྲགས་ཡི་གེ[སྦྱར་ཡིག]དེ་ཚོ་ཕྱི་ཟླ་༣ ཚེས་༢༠
ཉིན་གྱི་ཞོགས་པའི་ཆུ་ཚོད་བཅུ་པའི་སྔོན་ལ་ལྷ་ས་གྲོང་ཁྱེར་གྱི་ཕྱི་ནང་གང་སར་སྦྱར་འགྲེམས་
བྱེད་དགོས་པའི་བཀའ་བཏང་ཡོད། ཡ་མཚན་པ་ཞིག་ལ་གསལ་བསྒྲགས་དེ་ཚོའི་ནང་ངོ་ལོག་
པས་ཕྱི་ཟླ་༣ ཚེས་༡༩ ཉིན་གྱི་མཚན་མོར[རྒྱ་མིའི་ཐོག]ཕྱོགས་ཡོངས་ནས་དྲག་རྒོལ་བྱས་
ཡོད་པ་དང༌། རྒྱ་དམག་བོད་ལྗོངས་དམག་ཁུལ་ཁང་ལ་གོང་རིམ་ནས་ངོ་ལོག་ཟིང་འཁྲུག་ཐོག་དྲག་
གནོན་བྱེད་དགོས་པའི་བཀའ་རྒྱ་འབྱོར་ལུགས་གསལ་ཡོད། འདིར་གནད་དོན་ཡོད་དེ་གསལ་
བསྒྲགས་དེ་ཚོ་ཐན་ཀྭན་སན་གྱི་དམག་འཐབ་འཆར་གཞིར་ཀྲུང་དབྱང་དམག་དོན་ཨུ་ཡོན་ལྷན་
ཁང་གིས་ཆོག་མཆན་མ་སྤྲད་གོང་ནས་གང་སར་སྦྱར་འགྲེམས་བྱས་ཡོད་པ་དང༌། (བོད་པས་རྒྱ་
མིར་ཕྱོགས་ཡོངས་ནས་དྲག་རྒོལ་བྱས་པའི་གནས་ཚུལ་རྩ་བ་ནས་བྱུང་མེད་ཀྱང་། གང་ལྟར)ལྷ་
སའི་ནང་དམག་འཁྲུག་མ་ལངས་གོང་ནས་གསལ་བསྒྲགས་ཡི་གེ་དེ་ཚོ་པར་བརྒྱབ་ཟིན་ཡོད། ད་
དུང་གསལ་བསྒྲགས་དེ་ཚོའི་ནང་ཕྱི་ཟླ་༣ ཚེས་༡༩ ཉིན་གྱི་མཚན་མོའི་གནས་ཚུལ་གསལ་ཡོད་
པ་མགོ་རྨོངས་གཞི་ཞིག་རེད།
ཕྱི་ཟླ་༣ ཚེས་༢༠ ཉིན་གྱི་ཐོ་རེངས་ར་མ་སྒང་དུ་བོད་རྒྱའི་དབར་གདོང་གཏུག་བྱུང་རྗེས་
ལྷ་ས་གྲོང་ཁྱེར་གྱི་ནུབ་ཕྱོགས་སུ་ཡོད་པའི་རྒྱ་མིའི་མེ་སྒྱོགས་རུ་ཤོག་གིས་ནོར་བུ་གླིང་ཁའི་ཐོག་
ཏུ་མེ་སྒྱོགས་རྒྱག་འགོ་བཙུགས་པ་དང༌། མེ་སྒྱོགས་ཀྱི་མདེའུ་གཅིག་ལྕགས་རི་སེར་པོའི(ལྕགས་
རི་ནང་མའི)ནང་ལ་འཕུར་བ་དང་། ཏཱ་ལའི་བླ་མའི་ཕོ་བྲང་གསར་པའི་ཡང་ཐོག་ལ་རེག་ཙམ་བྱས་
རྗེས་ཁྱམས་རའི་ནང་དུ་གས་འཐོར་བྱུང་སྟེ་སྒེའུ་ཁུང་གི་ཤེལ་སྒོ་ཚང་མ་ཧྲུག་བཅག་བཏང་བས་
ས་སྟེང་གང་སར་ཤེལ་ཧྲུག་གིས་ཁེངས་པ་བཟོས། བསྟན་པ་བཟོད་པས་མགྱོགས་མྱུར་མལ་ལས་
ལངས་པ་དང་། མེ་མདའ་ཞིག་ལག་ཏུ་བཟུང་སྟེ་རང་ཁྱིམ་གྱི་ཕྱིར་བརྒྱུགས།
རྒྱ་དམག་གིས་མེ་སྒྱོགས་རྒྱག་འགོ་བཙུགས་རྗེས་གོང་རིམ་ནས་བཀའ་གང་ཡང་མ་འབྱོར་
སྟབས་ནོར་བུ་གླིང་ཁའི་ལྷོ་སྒོའི་སྲུང་བྱར་ཡོད་པའི་ཐུབ་བསྟན་མཁས་བཙུན་དང༌། ཕོ་བྲང་གི་སྐུ་
སྲུང་ཚོ་རང་གི་ལས་གནས་ཐོག་ཅི་བྱེད་འདི་བྱེད་མི་ཤེས་པར་ལུས། དེ་ནས་ཁོ་ཚོས་རྒྱལ་སྒོའི་
ཕྱི་རོལ་ནས་ཁམས་པ་ཚོའི་ངར་སྐད་ཐོས་པ་དང་ཁོ་ཚོའི་སེམས་ནང་རྒྱ་དམག་གིས་ཕྱི་རོལ་
ནས་ནོར་བུ་གླིང་ཁར་དྲག་རྒོལ་བྱེད་བཞིན་ཡོད་ངེས་རེད་སྙམ། མི་ཚོགས་ཀྱི་སྐད་སྒྲ་ཅུང་ལྷིང་
འཇགས་སུ་གྱུར་རྗེས་ཐུབ་བསྟན་མཁས་བཙུན་གྱིས་ཕྱིར་ལྟ་ཙམ་བྱེད་པར་འགྲོ་སྐབས་ཕྱིར་བོད་
རྒྱའི་དབར་དྲག་འཛིང་བྱུང་བའི་ཤུལ་ཙམ་ཡང་མེད་ཅིང༌། གོང་དེར་ཁམས་པ་ཚོས་ཕལ་ཆེར་རང་
ཉིད་ལ་ངར་སློང་ཆེད་སྐད་བརྒྱབ་པ་ཙམ་ཡིན་པར་སྣང༌། དེ་ནས་དུས་ཡུན་གང་ཙམ་རྗེས་ཐུབ་
བསྟན་མཁས་བཙུན་གྱིས་ནོར་གླིང་ཕོ་བྲང་སྐུ་སྲུང་དམག་སྒར་གྱིས་ཕོ་བྲང་གི་ནུབ་ཕྱོགས་སུ་
ཡོད་པའི་རྒྱ་དམག་མེ་སྒྱོགས་རུ་ཤོག་ལ་ཁ་གཏད་དེ་རང་སྲུང་ཆེད་ངལ་བ་འབྲས་མེད་དུ་ཕྱིར་མེ་
སྒྱོགས་བརྒྱབ་སྟེ་མེ་ལན་བསློགས་པའི་སྒྲ་ཐོས།
ཏཱ་ལའི་བླ་མའི་བླ་སྨན་མཁན་ཆུང་བློ་ལྡན་ཤེས་རབ་ཀྱི་ཤག་ཏུ་ཉལ་བཞིན་ཡོད་པའི་མཁན་
ཆུང་རྟ་ར་བས་སྔ་དྲོ་ནམ་མ་ལངས་གོང་ཙམ་ལ“མེ་སྒྱོགས་ཀྱི་སྐད་སྒྲ་ཡིན་ངེས་ཐེངས་འགའ་
ཞིག”ཐོས་པ་དང་། སྐད་སྒྲ་དེ་རིམ་བསྟུད་ཇེ་མང་དུ་སོང་སྟབས་ཁོང་གིས་དེ་འཕྲལ་མལ་ལས་
ལངས་ཏེ་ཞབས་བརྟན་ཁང་དུ་ཕྱིན། དེར་ཁོང་གི་ལས་རོགས་སུའང་ཕེབས་མེད་ཅིང༌། མི་གཞན་
དག་ཁ་ཤས་ཡོད་པ་དེ་ཚོས་བྲེལ་འཚུབ་ངང་རྩེ་ཕོ་བྲང་དང་ཞོལ་པར་ཁང་ལ་ཁ་པར་གཏོང་ཐབས་
བྱེད་བཞིན་ཡོད་ཀྱང་ཏར་སྐུད་ཆད་དེ་ཁ་པར་མི་འགྲོ་བར་བསྡད་ཡོད། ཁོང་གིས་དེར་ཡོད་ལས་
བྱེད་ཚོར་རང་རང་སོ་སོའི་བགོ་སྐལ་ས་ཆའི་ཐོག་ཕྱིན་ཏེ་གཟབ་གཟབ་བྱེད་དགོས་ཞེས་བཤད་པ་
དང་། ཁོ་རང་ཕྱིར་གནས་སྟངས་ཇི་ཡིན་ཤེས་རྟོགས་ཆེད་ལྟ་སྐོར་ལ་སོང་།
ར་མ་སྒང་གྲུ་ཁའི་ཉེ་འཁྲིས་ནས་གྲགས་པའི་མེ་མདའི་སྒྲས་འཇུ་ཆེན་ཐུབ་བསྟན་དང་ཁོང་གི་
རོགས་པ་ཚོ་བདེ་བའི་གཉིད་ལས་དཀྲོགས་ཤིང་། ཁོ་ཚོས་བྲེལ་འཚུབ་ངང་མལ་ལས་ལངས་པ་
དང་རང་རང་གི་མེ་མདའ་ཐོགས་ཏེ་རི་རྩེའི་ཕྱོགས་སུ་བརྒྱུགས། རྒྱ་མིས་ཁོ་ཚོར་དམིགས་ཏེ་མེ་
མདའ་དྲག་ཆར་བབ་འདྲ་བརྒྱབ་པས་ཁོ་ཚོའི་ཁྲོད་ནས་ཁ་ཤས་ཤི་བ་དང༌། ཁ་ཤས་ཁ་ཐོར་ནས་
མཐོང་ཡུལ་དུ་མེད་པར་གྱུར་པ་རེད། འཇུ་ཆེན་ཐུབ་བསྟན་དང་རོགས་པ་གཉིས་ཀྱིས་རྒྱ་མིའི་མེ་
མདར་གཡོལ་ཆེད་སྐོར་ལམ་ཞིག་བརྒྱུད་དེ་སྐབས་རེ་ཡིབ་པ་དང༌། སྐབས་རེ་བརྒྱུགས་ཏེ་སོང་
བས་མཁའ་དབྱིངས་སུ་སྐྱ་མདའ་གཏོང་འགོ་ཚུགས་དུས་གཞི་ནས་རི་རྩེའི་འཛིང་རགས་ཆུང་ཆུང་
དེར་སླེབས། རི་རྩེ་ནས་ཁོ་ཚོས་གཤམ་ལ་ལྟ་དུས་རྒྱ་མིའི་གཡུལ་ངོ་ཆ་ཚང་མཐོང་ཐུབ་ཀྱི་ཡོད།
རྒྱ་མིས་མེ་མདའ་སྦག་སྦག་དང་མེ་སྒྱོགས་ཀྱི་ཁ་ཚང་མ་ནོར་གླིང་ཕོ་བྲང་ལ་གཏད་ཡོད་པ་དང༌།
སྐྱིད་ཆུའི་གྲམ་པའི་ཐོག་ཏུ་ཁ་པར་གྱི་ཏར་སྐུད་འཐེན་ཡོད་ཐོག །ད་དུང་རི་གཤམ་ཚང་མར་ས་ཤུར་
དྲུས་ཡོད། འཇུ་ཆེན་ཐུབ་བསྟན་གྱིས་དེ་དུས་གཞི་ནས་རྒྱ་མིས་སྔོན་ཚུད་ནས་དམག་རྒྱག་གི་གྲ་
སྒྲིག་ཆ་ཚང་བྱས་ཟིན་པ་གསལ་པོ་ཤེས།

༡༧ དུ་ནག་གིས་བཏུམས་པའི་ལྕགས་པོ་རི།

༄༅། །ཕྱི་ལོ་༡༩༥༩ ལོའི་ཟླ་༣ ཚེས་༢༠ ཉིན་གྱི་ཞོགས་པའི་ཆུ་ཚོད་ལྔ་པའི་ཐོག་ལྷ་སའི་རྒྱ་
དམག་བོད་ཀྱི་དམག་ཁུལ་ཁང་གི་གྲོས་ཚོགས་ཁང་ནང་ཞྭ་མོའི་ལོགས་སུ་སྐར་དམར་གྱི་རྟགས་
མ་བཏགས་པའི་རྒྱ་དམག་དཔོན་པོས་ཁེངས་ཡོད་ཅིང༌། ཆབ་སྲིད་ཨུ་ཡོན་ཐན་ཀྭན་སན་དང༌།
བཀོད་འདོམས་དཔོན་གཞོན་པ་ཏིང་ཧྲའོ་ཏུང༌། ཆབ་སྲིད་ཨུ་ཡོན་གཞོན་པ་ཀྲན་ཧྭ་ཡུས། ད་
དུང་ཁོ་ཚོའི་གཤམ་འོག་སྡེ་ཁག་གི་འགོ་གཙོ་སོགས་མི་དེ་ཚོའི་ལག་ཏུ་བོད་ཀྱི་ལས་དབང་ལ་ཐག་
གཅོད་བྱེད་པའི་དབང་ཆ་ཡོད།
དེ་ཉིན་མཚན་མོར་པེ་ཅིང་གི་རྒྱ་ནག་དབུས་དམག་དོན་ཨུ་ཡོན་ལྷན་ཁང་ལ་ཏཱ་ལའི་བླ་མ་
བྲོས་བྱོལ་དུ་ཕེབས་པ་དང༌། ལྷ་སར་དམག་འཁྲུག་ལངས་པའི་ཏར་འཕྲིན་གནས་ཚུལ་འབྱོར་བ་
དང༌། ཁོ་ཚོས་གནས་ཚུལ་དེ་ཧུའུ་བྷེ་རུ་ལྟ་སྐོར་བྱེད་བཞིན་ཡོད་པའི་མའོ་ཙེ་ཏུང་ལ་བརྒྱུད་སྤྲོད་
བྱས་ཏེ་ཁོང་གིས་ལམ་སྟོན་ཡོང་བའི་རེ་བ་ཞུས། མའོ་ཙེ་ཏུང་ལ་ཏར་འཕྲིན་བརྒྱུད་གཏོང་བྱས་པའི་
རྒྱུད་རིམ་ནང་རྒྱུ་མཚན་གསལ་པོ་མེད་ཀྱང་གང་ལྟར་དུས་ཡུན་ཆུ་ཚོད་ཁ་ཤས་འགོར་འགྱངས་
བྱུང་ཡོད་པ་དང་། ཐན་ཀྭན་སན་གྱིས་གཙོ་སྐྱོང་བྱས་པའི་ཛ་དྲག་ཚོགས་འདུ་དེ་མའོ་ཙེ་ཏུང་ནས་
དམིགས་བསལ་བཀའ་རྒྱ་མ་འབྱོར་བའི་དུས་ཡུན་རིང་འཚོགས་པ་རེད།
ཐན་ཀྭན་སན་གྱིས་ཕྱི་ཟླ་༣ ཚེས་༡༡ ཉིན་དང་༡༢ ཉིན་པེ་ཅིང་དང་ལྷ་སའི་དབར་ཏར་
འཕྲིན་སྤེལ་རེས་བྱས་པ་ཁག་ལས་མའོ་ཙེ་ཏུང་གིས་སྔ་ས་ནས་དམག་དཔུང་སྐུལ་སློང་བྱས་ཟིན་
པ་ཤེས་ཀྱི་ཡོད་པས་དེ་ཉིན་ཞོགས་པ་ཐན་ཀྭན་སན་གྱིས་ཐག་གཅོད་བྱེད་དགོས་པའི་གནད་དོན་
ནི་དམག་རྒྱག་མི་རྒྱག་གི་གནད་དོན་མ་ཡིན་པར། དམག་ག་དུས་རྒྱག་དགོས་པ་ཙམ་རེད། ཁོང་
གི་སེམས་ནང་དམག་རྒྱག་རྒྱུ་དུས་ལ་བབ་ཡོད་པ་དང༌། ཚོགས་འདུའི་ཐོག་དམག་ཇི་ལྟར་རྒྱག་
དགོས་པའི་་འཐབ་ཇུས་ཐག་གཅོད་བྱེད་དགོས་པའི་བསམ་ཚུལ་བྱུང་བ་རེད། ཉེ་དུས་པར་སྐྲུན་
བྱས་པའི་རྒྱ་ནག་གཞུང་འབྲེལ་གྱི་ལོ་རྒྱུས་ཡིག་ཆ་ཞིག་ནང་སྐབས་དེར་ཁོང་གིས་རང་འགུལ་ཐོག་
ནས“བློ་ཁོག་ཆེ་བའི”ཐག་གཅོད་བྱས་པར་བསྔགས་བརྗོད་འདི་ལྟར་བྱས་ཡོད་དེ།
ཐན་ཀྭན་སན་གྱིས་ཆབ་སྲིད་པའི་བློ་སྤོབས་དང་། ཏང་དང་མི་དམངས་ལ་འགན་འཁུར་
ནུས་པའི་དཔའ་ཇུས་གཞིར་བཞག་སྟེ་དེ་ཉིན་ཞོགས་པའི་ཆུ་ཚོད་བཅུ་པར་ཕར་རྒོལ་བྱེད་
འགོ་འཛུགས་རྒྱུའི་ཐག་བཅད། ཐོག་མར་ལྕགས་པོ་རིར་དྲག་རྒོལ་བྱས་ཏེ་ལྷ་སའི་མཐོ་
གནོན་བཙན་ས་བཟུང་སྟེ་དགྲ་བོ་ཁ་ཕྲལ་གཏོང་དགོས་པ་དང༌། དེ་རྗེས་དམག་ཤུགས་དང་
མེ་ཤུགས་ནུས་པ་གཅིག་ཏུ་བསྒྲིལ་ནས་ནོར་བུ་གླིང་ཁའི་དགྲ་བོར་དཔུང་འཇུག་བྱས་ཏེ་ཁོ་
ཚོ་ཚར་གཅོད་པ་དང་ངོ་ལོག་ཟིང་འཁྲུག་པའི་བཀོད་འདོམས་ཁང་རྩ་གཏོར་གཏོང་དགོས།
དེ་ནས་མུ་མཐུད་དེ་དམག་ཤུགས་དང་མེ་ཤུགས་གཅིག་ཏུ་བསྒྲིལ་ཏེ[ལྷ་ས]གྲོང་ཁུལ་གྱི་
དྲག་ཆས་སྤྲས་པའི་ངོ་ལོག་པའི་གཡུལ་ས་རིམ་པས་རྩ་མེད་བཟོ་དགོས། རིག་དངོས་
གནའ་ཤུལ་ལ་སྲུང་སྐྱོབ་བྱེད་ཆེད་ཕོ་བྲང་པོ་ཏ་ལའི་དྲག་ཆས་སྤྲས་པའི་ངོ་ལོག་ཟིང་འཁྲུག་
སློང་མཁན་ཚོར་དྲག་རྒོལ་མ་བྱས་པར་ཁོ་ཚོའི་མཐའ་བསྐོར་ཏེ་མགོ་བཏགས་ཞུ་བཅུག་
དགོས། གོང་གི་རྒོལ་ལན་གྱི་འཆར་གཞི་འདི་འཕྲལ་མ་ཉིད་དུ་ཀྲུང་དབྱང་དམག་དོན་ཨུ་
ཡོན་ལྷན་ཁང་དང་མའོ་ཀྲུའུ་ཞིར་སྙན་སེང་ཞུས་པ་རེད།
གོང་གི་དུམ་ཚན་དེ་ནས་གང་གསལ་པོ་རེད་དམ་ཞེ་ན། རྒྱ་ནག་དབུས་གཞུང་གིས་བོད་ལྗོངས་
དམག་ཁུལ་ཁང་ལ་ལྷ་སར་རྒྱ་དམག་གི་དཔུང་སྣོན་མ་འབྱོར་བར་དམག་རྒྱག་རྒྱུ་ངང་སྒུག་བྱེད་
དགོས་པའི་བཀའ་བཏང་ཡོད་པ་དང༌། ལྷག་པར་དུ་མའོ་ཙེ་ཏུང་གིས་ཕྱི་ཟླ་༣ ཚེས་༡༢ ཉིན་
གྱི་ཏར་འཕྲིན་ནང་་བོད་ཀྱི་གནད་དོན་དེ་ཐག་གཅོད་རང་བཞིན་གྱི་དམག་འཁྲུག་ཅིག་བརྒྱུད་དེ་
ཐག་གཅོད་བྱེད་དགོས་པས་དུས་སྐབས་དེ་མ་ཟིན་བར[བོད་ནང་གི]རྒྱ་མི་ཚོས་ངང་སྒུག་བྱེད་
དགོས”ཞེས་དམིགས་སུ་བཀར་ནས་བཀའ་བཏང་ཡོད་ཀྱང༌། ཐན་ཀྭན་སན་གྱིས་དེ་ཚོ་ཚང་མ་
ཤེས་བཞིན་དུ་རྡོག་རོལ་བཏང་ཡོད་པ་གསལ་པོ་རེད། ཕྱི་ལོ་༡༩༥༩ ལོའི་ཟླ་༣ ནང་རྒྱ་དམར་
བོད་ཀྱི་ལས་དོན་ཨུ་ཡོན་ལྷན་ཁང་འཐབ་ཕྱོགས་གཅིག་གྱུར་གྱི་འགོ་གཙོ་གཞོན་པ་ཀྲང་ཤང་
མིང་གིས་ཕྱི་ལོ་༢༠༠༦ ལོར་རང་གི་མི་ཚེའི་ལོ་རྒྱུས་དེབ་ཅིག་རྩོམ་འབྲི་བྱས་ཡོད་ཅིང༌། དེབ་
དེ་སྐབས་དེའི་ལོ་རྒྱུས་ཀྱི་བྱུང་བ་དང་འབྲེལ་བའི་ཡིག་ཆ་ལྟེ་བ་ཞིག་ཆགས་ཡོད་པ་དང་། རྒྱ་ནག་
གཞུང་གིས་དེབ་དེ་ནང་ཁུལ་དཔྱད་གཞིའི་ངོ་བོར་པར་སྐྲུན་བྱས་ཡོད། དེབ་དེའི་ནང་ཀྲང་ཤང་
མིང་གིས་ཐན་ཀྭན་སན་གྱི་ཐག་གཅོད་དང་འབྲེལ་བའི་ཞིབ་ཕྲའི་གནས་ཚུལ་མཁོ་སྤྲོད་འདི་ལྟར་
བྱས་ཡོད།
ཏཱ་ལའི་བླ་མ་ཐོན་ཚར་བའི་རྗེས་ལ་མི་དམངས་བཅིངས་འགྲོལ་དམག་བོད་ལྗོངས་དམག་
ཁུལ་ཁང་གིས་ངོ་ལོག་ཟིང་འཁྲུག་ཞོད་འཇགས་སུ་གཏོང་བའི་རྒོལ་ལན་ག་དུས་སློག་
དགོས་པའི་གནད་དོན་ཐོག་བསམ་གཞིག་བྱས། ཀྲུང་དབྱང་དམག་དོན་ཨུ་ཡོན་ལྷན་ཁང་
གིས་ངོ་ལོག་པ་ཚང་མ་ལྷ་སའི་ནང་འགུགས་དགོས་པ་དང༌། ངོ་ལོག་པ་དེ་ཚོ་ཚང་མ་ལྷ་
ས་གྲོང་ཁྱེར་ནང་དུས་གཅིག་ལ་རྩ་མེད་མ་བཟོས་གོང་རྒྱ་ནག་ནས་དམག་སྣོན་སྒུག་དགོས་
པའི་བཀའ་བཏང་ཡོད། ལྷ་སའི་ནང་སྔོན་ནས་ངོ་ལོག་པ་ཧ་ཅང་མང་པོ་ཡོད་ཅིང༌། གཅིག་
བྱས་ན་ཁྲི་གཅིག་ཙམ་ཡོད་ངེས་རེད། འོན་ཀྱང་། ཏཱ་ལའི་བླ་མ་ཕྱི་ཟླ་༣ ཚེས་༡༧ཉིན་
བྲོས་བྱོལ་དུ་ཕྱིན་རྗེས་ཁོ་ཚོ་རིམ་པས་ལྷོ་ཁའི་ཕྱོགས་སུ་འགྲོ་འགོ་ཚུགས་པ་དང་། མི་
དམངས་བཅིངས་འགྲོལ་དམག་བོད་ལྗོངས་དམག་ཁུལ་ཁང་གི་ལམ་སྟོན་བཀོད་ཁྱབ་ཅིག་
ནང[རྒྱ་ནག་གི་གྲོང་ཁྱེར]ལན་ཀྲའུ་ནས་དམག་སྣོན་མ་འབྱོར་གོང་ངོ་ལོག་པ་ཚང་མ་བྲོས་
བྱོལ་དུ་འགྲོ་ཉེན་ཡོད་པ་བཀོད་ཡོད། འོན་ཀྱང་། པེ་ཅིང་གིས་ང་ཚོར་ངང་སྒུག་བྱེད་དགོས་
པའི་བཀའ་བཏང་ཡོད་པས་ཚང་མ་བློ་འཚབ་བྱེད་བཞིན་ཡོད། ཕྱི་ཟླ་༣ ཚེས་༡༩ཉིན་
དགོང་མོ་ང་ཚོས་མཚན་གང་ཡང་སྙིང་གང་བྱེད་དགོས་པའི་ཐོག་གྲོས་བསྡུར་བྱས་ཏེ་
བསྡད། ཆབ་སྲིད་ཨུ་ཡོན་ཐན་ཀྭན་སན་དང་། བཀོད་འདོམས་དཔོན་གཞོན་པ་ཏིང་ཧྲའོ་
ཏུང༌། དེ་བཞིན་ལས་བྱེད་དང་དམག་དཔོན་མང་པོ་ཚུད་པའི་དེར་ཡོད་ཚང་མས་གལ་ཏེ་ང་
ཚོས་ད་དུང་[ཕར་རྒོལ]དུས་འགྱངས་བྱས་ན་ངོ་ལོག་པ་ཚང་མ་འབྲོས་འགྲོ་ངེས་ཡིན་པར་
བསམ་ཚུལ་གཅིག་མཐུན་བྱུང༌། དེར་བརྟེན། ང་ཚོར་པེ་ཅིང་གི་ཆོག་མཆན་སྒུག་པའི་དུས་
ཚོད་མེད་པས་ཕྱི་ཟླ་༣ ཚེས་༢༠ཉིན་གྱི་ཐོ་རེངས་རྒོལ་ལན་སློག་རྒྱུའི་ཐག་བཅད། ཆབ་
སྲིད་ཨུ་ཡོན་ཐན་ཀྭན་སན་གྱིས་གལ་སྲིད་དགོས་མཁོ་བྱུང་ན་ཀྲུང་དབྱང་དམག་ཁུལ་ཁང་
གི་བཀའ་ལ་བརྩི་འཇོག་མ་བྱས་པའི་འགན་ཁོང་རང་ཉིད་ཀྱིས་ལེན་གྱི་ཡིན་ཞེས་བཤད་དེ་
བྱ་སྤྱོད་འདི་ལྟར་སྤེལ་རྒྱུའི་ཐག་བཅད། གནས་ཚུལ་ཐག་གཅོད་འདི་ལྟར་བྱས་པ་རེད།
གོང་གི་དུམ་ཚན་འདིས་ཐན་ཀྭན་སན་གྱིས་བོད་མི་མང་ལྷ་སའི་ནང་ཏཱ་ལའི་བླ་མའི་སྲུང་སྐྱོབ་ཆེད་
འཛོམས་ཡོད་པ་དང༌། གལ་ཏེ་ཁོང་བྲོས་བྱོལ་དུ་ཕེབས་པའི་གནས་ཚུལ་ནོར་བུ་གླིང་ཁའི་མཐའ་
སྐོར་གྱི་མི་མང་ལ་གསལ་བསྒྲགས་བྱས་ན་ཚང་མ་ལམ་སེང་རང་ས་ནས་འཐོན་རྒྱུ་ཡིན་པ་ཤེས་
ཀྱི་ཡོད་སྟབས་ཁོང་གིས་དེ་ཉིན་ཞོགས་པ་སྔ་པོ་དམག་དོན་གྱི་བྱ་སྤྱོད་སྤེལ་རྒྱུར་ཚ་གི་ཚི་གི་བྱེད་
དོན་གང་ཡིན་པ་སྟོན་གྱི་ཡོད། དོན་དངོས་ཐོག་ཐན་ཀྭན་སན་ལ་མེད་པ་ནི་དུས་ཚོད་རེད།
ཀྲང་ཤང་མིང་གིས་བོད་པའི་སྟོབས་ཤུགས[མི་གྲངས]ལ་འུད་སྒྲོག་བྱས་ཡོད་པར་མ་བལྟོས་
པར་ཇིའི་ཡའུ་ཇཱོན་གྱིས་གཤམ་དུ་འགྲེལ་བཤད་བརྒྱབ་པ་ལྟར་ཐན་ཀྭན་སན་དང་ཁོང་གི་ལས་
རོགས་ཚོ་ལྷ་སའི་ནང་ཡུན་རིང་གནས་སྡོད་བྱས་ཡོད་པས་ཁོ་ཚོས་བོད་པར་རྒྱ་མིར་ཁ་གཏད་
གཅོག་པའི་ནུས་པ་མེད་པ་ཤེས་ཀྱི་ཡོད་ངེས་རེད།
དབྱེ་ཞིབ་བྱས་པ་བརྒྱུད་ང་ཚོའི་དམག་གི་སྟོབས་ཤུགས་བོད་པ་ལས་རྦད་དེ་ལེགས་པ་
ཡོད་པའི་བསམ་ཚུལ་གཅིག་མཐུན་བྱུང་བ་དང༌།ངོ་ལོག་པའི་དམག་གི་སྟོབས་ཤུགས་ཁ་
འཐོར་ཡིན་པས་མ་ཚད། ད་དུང་ཁོ་ཚོ་ཡུན་ནན་དང༌། སི་ཁྲོན། མཚོ་སྔོན། ཁམས། བོད་
ལྗོངས་ཀྱི་ཞིང་ཆེན་ཁ་ཤས་ཀྱི་ཤོག་ཁག་མང་པོར་གྱེས་ཡོད། ཁོ་ཚོའི་ཤོག་ཁག་དེ་ཚོས་
རང་རང་གི་གཡུལ་ས་བཟུང་བ་ལས་ཕན་ཚུན་དཔུང་པ་མཉམ་དུ་བསྒྲིལ་ཏེ་དམག་རྒྱག་
སྲོལ་ཞན་པོ་ཡོད། གལ་ཏེ་ང་ཚོས་ཁོ་ཚོའི་ཞན་ཆ་འདི་བེད་སྤྱད་དེ་ཁོ་ཚོ་རེ་རེ་བཞིན་མེད་
པ་བཟོས་ན་ང་ཚོར་རྒྱལ་ཁ་ལས་སླ་པོར་འཐོབ་ངེས་རེད། དོན་དངོས་འདི་གཞིར་བཞག་སྟེ་
ཐན་ཀྭན་སན་གྱིས་དམག་རྒྱག་རྒྱུའི་སེམས་ཐག་བཅད་པ་རེད། ཞིབ་ཕྲའི་འཆར་གཞི་ནི་ད་
ཡོད་དམག་ཤུགས་ཀྱིས་བཀའ་ཤག་ངོ་ལོག་ཤོག་ཁག་ལ་རྒོལ་ལན་སློག་རྒྱུ་དང་། དམག་
ཁུལ་ཁང་སློབ་སྟོན་རུ་ཁག་གིས་ཁོ་ཚོའི་བྱང་ཕྱོགས་ནས་མཐའ་སྐོར་བའི་འགན་འཁྱེར་རྒྱུ་
དང་། རླངས་འཁོར་མདའ་ཤོག་ཨང་༡༦ དང་རྐང་དམག་མདའ་ཤོག་ཨང་༡༥༥ ཡིས་
ཁོ་ཚོའི་ནུབ་ཕྱོགས་ནས་མཐའ་སྐོར་བའི་འགན་འཁྱེར་རྒྱུ། མདའ་ཤོག་ཨང་༡༥༩ དང་
དམག་ཁུལ་ཁང་སྐུ་སྲུང་རུ་ཤོག་གི་དམག་དཔུང་ཁག་གཅིག་གིས་ཁོ་ཚོའི་ཤར་ལྷོའི་
ཕྱོགས་ནས་མཐའ་སྐོར་བའི་འགན་འཁྱེར་རྒྱུ། ད་དུང་མདའ་ཤོག་ཨང་༡༥༥ དང་མདའ་
ཤོག་ཨང་༡༥༩ ཡི་སྟོབས་ཤུགས་གཙོ་བོ་གཅིག་བསྡུས་བྱས་ཏེ་ངོ་ལོག་དམག་དཔུང་
རིམ་པས་མེད་པ་བཟོ་བའི་དམག་ཇུས་ལག་བསྟར་བྱེད་རྒྱུའི་ཐག་གཅོད་བྱས་པ་རེད།
ཐན་ཀྭན་སན་གྱིས་ཐོག་མར་ལྕགས་པོ་རི་བཙན་བཟུང་བྱེད་རྒྱུ་དང༌། དེ་ནས་ནོར་བུ་གླིང་ཁ། དེ་
རྗེས་ལྷ་ས་གྲོང་ཁྱེར་གྱི་ས་ཁུལ་ལྷག་མ་རྣམས་ནས་ངོ་ལོག་པ་གཙང་འཕྱག་བྱེད་རྒྱུའི་རིམ་པ་
གསུམ་ལྡན་གྱི་དམག་འཐབ་འཆར་གཞི་ལག་བསྟར་བྱེད་རྒྱུའི་ཐག་གཅོད་བྱས། དེའི་ཁོངས་སུ་
གཙུག་ལག་ཁང་དང༌། ར་མོ་ཆེ་གཙུག་ལག་ཁང༌། ཕོ་བྲང་པོ་ཏ་ལ་ཚུད་ཡོད་པས་ཁྱོན་བསྡོམས་
གཡུལ་ས་གཙོ་བོ་ལྔ་ཆགས་ཡོད། དུས་མཚུངས་སུ་ཁྲབ་ལྡན་རླངས་འཁོར་རུ་ཁག་གིས་སྔོན་ནས་
པར་འདེབས་བྱས་ཟིན་ཞིང༌། རྒྱ་མིས་དྲག་པོའི་དམག་གི་བྱ་སྤྱོད་སྤེལ་དགོས་དོན་གསལ་བའི་
གསལ་བསྒྲགས་དེ་ཚོ་གང་སར་འགྲེམས་སྦྱར་བྱེད་རྒྱུ་རེད། འཆར་གཞི་གཏན་འཁེལ་བྱུང་རྗེས་
ཁོ་ཚོས་འཕྲལ་མ་ཉིད་དུ་ཀྲུང་དབྱང་དམག་དོན་ཨུ་ཡོན་ལྷན་ཁང་ལ་ཏར་བཏང་སྟེ་འཆར་གཞིར་
དེར་ཆོག་མཆན་གནང་རོགས་ཞུས། དེ་ལྟར་ཡང་། ཀྲུང་དབྱང་དམག་དོན་ཨུ་ཡོན་ལྷན་ཁང་གིས་
འཆར་གཞི་དེར་བཀའ་འཁྲོལ་གནང་མིན་གང་ལྟར་ཡང་ལྷ་སར་དམག་འཁྲུག་འགོ་ཚུགས་ཟིན་
པས་ཐན་ཀྭན་སན་གྱིས་དབུས་གཞུང་གི་ལན་བསྒུགས་ནས་མི་སྡོད་རྒྱུའི་ཐག་བཅད།
ད་ཡོད་ཕྱིར་དྲན་རྩོམ་ཡིག་ཁག་གཅིག་ནང་ཕྱི་ཟླ་༣ ཚེས་༡༩ ཉིན་གྱི་མཚན་མོར་བོད་པ་དང་
རྒྱ་མིའི་དབར་རྩོད་གླེང་ཇེ་ཆེར་འགྲོ་བཞིན་ཡོད་པའི་རྣམ་པ་ཞིག་གསལ་བ་དང༌། རྩོད་གླེང་དེ་ཕྱི་
ཟླ་༣ ཚེས་༢༠ ཉིན་གྱི་ཐོ་རེངས“མེ་མདའ་དང་པོ”མ་བརྒྱབ་སྔོན་ནས་འགོ་ཚུགས་ཡོད་སྲིད།
རྒྱ་དམཪ་སྐྱེལ་འདྲེན་མདའ་ཤོག་ཨང་༡༦ པའི་དམག་དཔོན་ཧྭང་ཧྲའོ་ཡུང་གིས་དེ་ཉིན[ཕྱི་ཟླ་༣
ཚེས་༡༩]མཚན་མོར་ར་མ་སྒང་གྲུ་ཁ་ཁུལ་དུ་བཏང་བའི་ཁོ་ཚོའི་མདའ་ཤོག་གི་དམག་མི་དང་
བོད་པའི་དབར་ཕན་ཚུན་མེ་མདའ་རྒྱག་རེས་བྱུང་ཡོད་པར་བདེན་དཔང་བྱས་ཡོད། ཁོང་གིས་འདི་
ལྟར་བཤད་ཡོད་དེ།
ཚེས་༡༩ པའི་ཞོགས་པ་དམག་ཁུལ་ཁང་ནས་ང་ཚོར་བརྡ་གཏོང་མདེའུ་ལྗང་ཁུ་གསུམ་
གས་པ་མཐོང་ན་རྒོལ་ལན་སློག་དགོས་པའི་བཀའ་རྒྱར་ངོས་འཛིན་བྱེད་དགོས་ཞེས་ལན་
འབྱོར། འོན་ཀྱང༌། དགྲ་བོས་དེ་ཉིན་མཚན་གང་བརྡ་གཏོང་མདེའུ་གང་བྱུང་བརྒྱབ་པས་
མཁའ་དབྱིངས་ཀྱི་འོད་བརྡ་དེ་ཚོ་ང་ཚོའི་ཡིན་ནམ། ཡང་ན་དགྲ་བོའི་ཡིན་པ་དབྱེ་བ་འབྱེད་
ཁག་པོ་ཆགས། དེ་ལྟར་ཡང༌། ང་ཚོས་དམག་དཔུང་ལ་ཐོག་མའི་འཆར་གཞི་ལག་བསྟར་
བྱེད་དགོས་པ་དང༌། སློབ་སྟོན་བརྒྱ་ཤོག་ཨང་༡ པོས་དོགས་ཟོན་ཆེར་བསྐྱེད་ཀྱིས་ངོ་
ལོག་ཇག་པར་མཐའ་གཅིག་ཏུ་དྲག་རྒོལ་བྱེད་དགོས་པའི་བཀའ་བཏང༌།
དུམ་ཚན་འདི་ཅུང་ཡ་མཚན་རེད། གང་ཡིན་ཞེ་ན། ཕྱི་ཟླ་༣ ཚེས་༡༩ ཉིན་གྱི་ཞོགས་པ་
དམག་འཁྲུག་ད་དུང་འགོ་ཚུགས་མེད་ཀྱང༌། དམག་ཁུལ་ཁང་གིས“ཕར་རྒོལ”མ་ཡིན་པར“རྒོལ་
ལན”སློག་རྒྱུའི་བཀའ་རྒྱ་སྒྲིག་བཞིན་ཡོད། ཕྱོགས་གཞན་ཞིག་ནས་བཤད་ན། རྒྱ་དམག་གིས་
འཆར་གཞི་དེ་འདིང་དུས་བོད་པས་རྒྱ་མིར་ཚུར་རྒོལ་སྔོན་ལ་བྱེད་རྒྱུ་ཡིན་པ་ཏན་ཏན་ཤེས་ཀྱི་ཡོད་
པ་དང་། ཧྭང་ཧྲའོ་ཡུང་གིས་ཀྱང་སྐད་ཆ་འདི་རང་བཤད་ཡོད་དེ།
མཚན་དགུང་ལ་ངོ་ལོག་ཇག་པ་མི་ཚོགས་ཆེན་པོ་ཞིག་གིས་གློ་བུར་དུ་གྲུ་ཁའི་མཐའ་
བསྐོར་བ་དང༌། ང་ཚོའི་སྲུང་དམག་དཔུང་སྡེར་ཚུར་རྒོལ་བྱས། རུ་དཔོན་གྱི་བཀོད་འདོམས་
འོག་ང་ཚོའི་སློབ་སྟོན་བརྒྱ་ཤོག་ཨང་༡ པོས་མེ་མདའ་སྦག་སྦག་ཆེ་ཆུང་དུས་གཅིག་ཏུ་
བརྒྱབ་པས་ངོ་ལོག་ཇག་པ་ཚོས་ཤི་པོ་མི་གྲངས་བརྒྱ་ལྷག་རྒྱབ་ཏུ་བསྐྱུར་ཏེ་བྲོས་སོང་བ་
དང༌། གྲུ་ཁ་རྙིང་པ་ནས་ང་ཚོའི་བཙན་ས་གཏོར་རྒྱུའི་འཆར་གཞི་བློས་གཏོང་བྱས། ཟླ་༣
ཚེས་༢༠ ཉིན་གྱི་ཐོ་རེངས་མཚམས་སུ[ལྷ་ས]གྲོང་ཁུལ་དུ་མེ་མདའི་སྒྲས་ཁེངས་པ་དང༌།
ལྷ་སའི་དམག་འཁྲུག་དངོས་སུ་འགོ་ཚུགས།
དུས་མཚུངས་སུ་ལྷ་སའི་ནུབ་རྒྱུད་ཀྱི་གྲོག་ཤུར་ནང་ངོ་ལོག་ཇག་པ་ཆིག་སྟོང་ལྷག་འཚང་
ག་ཤིག་ཤིག་གིས་འཛོམས་པ་དང༌། དེར་མཚན་གང་རྟ་དང་མིའི་སྐད་ཅོར་གྱིས་ཁེངས།
ཁོ་ཚོས་ལྷ་སའི་ནུབ་རྒྱུད་ཀྱི་རི་ཟུར་ནས་ཐེངས་ཁ་ཤས་དགྲ་བོའི་དཔུང་སྣོན་དུ་ལྷ་སའི་ནང་
འཛུལ་རྩིས་བྱས་ཀྱང་། དེར་ང་ཚོའི་དམག་དཔུང་གིས་སྔ་ས་ནས་ས་སྲུང་བྱེད་ཀྱི་ཡོད་པ་
དང༌། བདུན་གཅིག་ཞིང་རའི་རྒྱུད་ཀྱི་ལས་ཁུངས་ཀྱི་ལས་མི་ཚང་མས་མེ་མདའ་བཟུང་བ་
དང་། དམག་གྲ་བསྒྲིགས་ནས་བསྡད་ཡོད། མཐའ་མཇུག་ངོ་ལོག་ཇག་པ་ཚོས་ཁོ་པ་ཚོའི་
ཧོལ་རྒྱུག་འཆར་གཞི་སྐྱུར་དགོས་བྱུང་བ་རེད།
ཧྭང་ཧྲའོ་ཡུང་གིས་འདིར་བཤད་པའི་དམག་འཁྲུག་དེ་ནི་སྐྱིད་ཆུའི་ཆུ་ཁར་ཝུའུ་ཁྲན་གྱི་དམག་མི་
དང་བོད་པའི་དབར་བྱུང་བའི་གདོང་གཏུག་དེའི་སྔོན་ལ་བྱུང་བའི་དམག་འཁྲུག་ཚབས་ཆེན་པོ་ཞིག་
ཡིན་པར་སྣང་། ཁོང་གིས་ད་དུང་ལྷ་སའི་ནུབ་ཕྱོགས་ཁུལ་དུ་རྒྱ་དམག་དང་བོད་པའི་དབར་ཕན་
ཚུན་དྲག་འཛིང་བྱེད་ཉེའི་གནས་སྟངས་ཤིག་བྱུང་ཡོད་པའང་བཤད་ཡོད། སྤྱིར་ཁོང་གིས་བཤད་
པའི་གྲུ་ཁའི་འཁྲུག་འཛིང་དེར་ཡིག་ཆ་གཞན་གང་གིས་ཀྱང་རྒྱབ་རྟེན་བྱས་མེད་ཀྱང༌། ཁོང་གི་
སྐད་ཆ་ལས་ཕྱི་ཟླ་༣ ཚེས་༡༩ ཉིན་གྱི་མཚན་མོར་གནས་སྟངས་ཇི་ཙམ་ཛ་དྲག་དང་ཟིང་ཆ་ཆེན་
པོ་བྱུང་ཡོད་པ་མངོན་གསལ་དོད་པོ་རེད།
སྐབས་དེར་ལྷ་སའི་རང་ཁྱིམ་དུ་ཡོད་པའི་ལྷ་ཀླུས་ཕྱིར་དྲན་རྩོམ་ཡིག་ཅིག་ནང་འདི་ལྟར་
བྲིས་ཡོད།
བོད་ཚེས་བཅུ(ཕྱི་ཟླ་༣ ཚེས་༡༩)ཉིན་གྱི་མཚན་མོའི་ནམ་སྨད་ནས་མེ་མདའ་རྒྱག་པའི་
སྒྲ་སྐད་ཐོས་ཀྱི་འདུག
བོད་ཚེས་བཅུ་གཅིག(ཕྱི་ཟླ་༣ ཚེས་༢༠)ཉིན་གྱི་སྔ་དྲོ་ནས་ནོར་གླིང་ཕྱོགས་སུ་མེ་མདའ་
དང་མེ་སྒྱོགས་མང་པོ་རྒྱག་པའི་སྒྲ་གོ་བ་ལས། འགྲོ་ལམ་ཆད་དེ་ཐར་ས་མི་འདུག་ཀྱང་།
ལྕགས་པོ་རིར་མེ་སྒྱོགས་དང་མེ་མདའ་རྒྱག་རེས་བྱེད་པ་མཐོང་གི་འདུག
འདིར་ལྷ་ཀླུས་གཅིག་བྱས་ན་རྒྱ་དམག་གིས་ཕྱི་ཟླ་༣ ཚེས་༢༠ ཉིན་གྱི་ཞོགས་པ་སྔ་པོ་ལྕགས་
པོ་རིར་དྲག་རྒོལ་བྱས་ཀྱང་ལེགས་གྲུབ་མ་བྱུང་བ་དེའི་སྐོར་ཤོད་ཀྱི་ཡོད་སྲིད། དེའི་སྐོར་འཇུ་ཆེན་
ཐུབ་བསྟན་གྱིས་ཀྱང་རྩོམ་པ་པོར་བཤད་བྱུང༌། དོན་དངོས་ཐོག་ཐན་ཀྭན་སན་གྱིས་མི་གསོད་
ཁྲག་སྦྱོར་ཆེན་པོ་འབྱུང་གཞིའི་ཐག་གཅོད་དེ་མ་བྱས་གོང་ར་མ་སྒང་གྲུ་ཁར་བོད་རྒྱའི་དབར་ཕན་
ཚུན་སྡང་དགྲར་བཟུང་བའི་བྱ་སྤྱོད་བྱུང་ཡོད་པ་དང༌། སྐྱ་མདའ་མ་བཏང་སྔོན་ལ་བོད་དམག་ང་དང་
མདའ་ཤོག་གཉིད་ཉལ་ནས་བསྡད་ཡོད་པའི་སྐབས་སུ་ཀྲུའུ་ཤའུ་ཧྲན་གྱི་རྒྱ་མིའི་དམག་དཔུང་གིས་
བོད་དམག་ཚར་བཅད་དེ“རྒྱལ་ཁ”བླངས་པ་སོགས་བོད་རྒྱའི་དབར་མེ་མདའ་རྒྱག་རེས་བྱས་
པའི་ཛ་དྲག་གནས་ཚུལ་གཞན་མང་པོ་བྱུང་ཡོད། བོད་རྒྱའི་དབར་ད་དུང་འཁྲུག་འཛིང་ཐར་ཐོར་
གཞན་ཁ་ཤས་ཀྱང་བྱུང་ཡོད།
དེ་འདྲའི་གནས་སྟངས་འོག་ཐན་ཀྭན་སན་གྱིས་ལྷ་སའི་ནང་འཛོམས་པའི་ངོ་ལོག་པ་ཚོ་ཐལ་
བའི་རྡུལ་དུ་རློག་པའི་གོ་སྐབས་བཟང་པོ་ལག་ནས་འཆོར་དོགས་ཀྱི་སེམས་ཁྲལ་གཞིར་བཞག་
སྟེ་སྔོན་ནས་འཆར་འགོད་བྱས་ཟིན་པའི“རྒོལ་ལན”གྱི་འཆར་གཞི་མགྱོགས་མྱུར་ལག་བསྟར་
བྱས་པ་རེད།
ལྕགས་པོ་རི་ཕོ་བྲང་པོ་ཏ་ལའི་ལྷོ་ནུབ་ཕྱོགས་སུ་ཡོད་ཅིང་། དེར་མཐོ་ཚད་མི་ཊར་བརྒྱ་ལྷག་
ཙམ་ལས་མེད་ཀྱང་དེ་ནི་ལྷ་སའི་གྲགས་ཅན་གནས་ཆེན་གཙོ་བོའི་གྲས་ཤིག་རེད། ཕོ་བྲང་པོ་ཏ་
ལའི་རྩེ་ནས་བལྟས་ན་ལྕགས་པོ་རི་ཆུ་རྐྱལ་ལ་རོལ་བཞིན་པའི་གཡུ་འབྲུག་སྔོན་པོ་ཞིག་དང་འདྲ་
བ་དང༌། ཐག་རིང་བདེ་སྐྱིད་གླིང་ཁ་ནས་བལྟས་ན་བག་ལ་ཉལ་བའི་སྟག་རྒོད་ཅིག་དང་འདྲ། སྐྱིད་
ཆུའི་ཕར་ཕྱོགས་ནས་བལྟས་ན་འབར་འབུར་བྲག་རྡོས་ཁེངས་ཤིང་། གཡང་གཟར་ལྷུན་ཆགས་ཀྱི་
རི་ཆུང་ཞིག་རེད།
བོད་པས་གནས་རྩ་ཆེན་དུ་རྩི་བའི་རི་དེའི་རྩེར་སངས་རྒྱས་སྨན་བླའི་ལྷ་ཁང་ཞིག་དང་། བོད་
ཀྱི་སྲིད་སྐྱོང་དང༌། མཁས་པའི་དབང་པོ། སྨན་པ་སྡེ་སྲིད་སངས་རྒྱས་རྒྱ་མཚོས་ཕྱི་ལོ་༡༦༩༦
ལོར་གསར་འཛུགས་གནང་བའི་ལྕགས་པོ་རི་འགྲོ་ཕན་རིག་བྱེད་གླིང་དགོན་པའམ། སྨན་པ་གྲྭ་
ཚང་ཡོད། སྨན་པ་གྲྭ་ཚང་ནང་སྐུ་ཐང་དང་གསོ་བ་རིག་པའི་དཔེ་ཆ་ཧ་ཅང་ཕྱུག་པོ་ཡོད་པ་དང༌།
དེར་རབ་བྱུང་བ་མང་པོར་གསོ་བ་རིག་པའི་སློབ་སྦྱོང་སྤྲོད་སྲོལ་ཡོད། ཏཱ་ལའི་བླ་མ་རིམ་བྱོན་གྱི་བླ་
སྨན་ཚོའང་ལྕགས་པོ་རི་སྨན་པ་གྲྭ་ཚང་དུ་སློབ་གཉེར་བྱས་པ་ཤ་སྟག་རེད།
ཕྱི་ཟླ་༣ ཚེས་༢༠ ཉིན་པེ་ཅིང་གི་
དུས་ཚོད་ཞོགས་པའི་ཆུ་ཚོད་བཅུ་
པ་ལ་རྒྱ་ནག་དབུས་གཞུང་ནས་ཏར་
ལན་མི་འབྱོར་བར་བརྟེན་དམག་སྤྱི་
ཐན་ཀྭན་སན་གྱིས་ལྷ་སའི་དམག་
འཁྲུག་གི་འཆར་གཞི་དངོས་གཞིའི་
རིམ་པ་དང་པོ་སྟེ། ལྕགས་པོ་རིར་
མེ་སྒྱོགས་རྒྱག་འགོ་འཛུགས་དགོས་
པའི་བཀའ་བཏང་བ་རེད།
སྐར་མ་ལྔའི་རྗེས་ལ་དྭངས་ཤིང་
གཙང་བའི་ལྷ་སའི་མཁའ་དབྱིངས་སུ་
བརྡ་སྟོན་འོད་མདེལ་དམར་པོ་དང་། ལྗང་ཁུ། དཀར་པོ་འཕྱུར་བ་དང༌། སྐྱིད་ཆུའི་ལྷོ་ངོགས་ཀྱི་རྒྱ་
མིའི་མེ་སྒྱོགས་མདའ་ཤོག་ཨང་༣༠༨ པའི་དམག་མི་ཚོས་ཨུ་རུ་སུའི་མི་ལི་མི་ཊར་༡༢༢ ཅན་
གྱི་ཧོ་ཝི་ཛར་མེ་སྒྱོགས་དང༌། མི་ལི་མི་ཊར་༧༦ ཅན་གྱི་མེ་སྒྱོགས་རྒྱག་ཆོག་ཆོག་བྱས་ཏེ་བསྡད།
ཁོ་ཚོས་ཐོག་མར་ཚོད་ལྟའི་མེ་སྒྱོགས་ཐེངས་གསུམ་བརྒྱབ་པས་སྒྱོགས་མདེལ་དེ་ཚོ་ལྕགས་པོ་
རིའི་རྩེར་ལྷུང་བ་དང་། དེར་ཆགས་པའི་རྡོ་བརྩིགས་ཁང་པ་སྒོར་སྒོར་ཞིག་གས་གཏོར་བཏང་བ་
མཐོང་བ་རེད། དེ་རྗེས་མེ་སྒྱོགས་བཞི་བཅུ་ཞེ་གཉིས་ལས་གྲུབ་པའི་མེ་སྒྱོགས་ཚོགས་ཆུང་ཞིག་
གིས་ལྕགས་པོ་རིའི་རྩེ་ལ་དམིགས་ཏེ་མེ་སྒྱོགས་ཤུགས་དྲག་གིས་རྒྱག་འགོ་བཙུགས། རྒྱ་མིས་ཕྱི་
ཟླ་༣ ཚེས་༡༠ ཉིན་གྱི“ལྷ་སའི་དོན་རྐྱེན”མ་བྱུང་སྔོན་ནས་ལྷ་ས་གྲོང་ཁྱེར་ཧྲིལ་པོར་འཆར་གཞི་
ཞིབ་ཚགས་བཏིང་བ་དང༌། བོད་པའི་རྟེན་གཞི་གཙོ་བོ་ཁག་དང་རྒྱ་མིའི་དམག་སྒར་དབར་གྱི་རྒྱང་
ཐག་ཚད་འཇལ་བ། དེ་བཞིན་རྒྱ་དམག་ལ་དངོས་གཞིའི་དམག་སྦྱོང་ལན་མང་སྤྲད་ཡོད་པ་བཅས་
ལ་བརྟེན་ནས་རྒྱ་དམག་གིས་སྐྱིད་ཆུའི་ལྷོ་ངོགས་ནས་ལྕགས་པོ་རི་དམིགས་འབེན་དུ་བཟུང་སྟེ་མེ་
སྒྱོགས་ཀྱི་རྒོལ་རྡུང་གཏོང་སྐབས་སྒྱོགས་མདེལ་ཤུར་སྒྲ་དང་བཅས་གཅིག་མཇུག་གཉིས་མཐུད་
དེ་རི་རྩེའི་སྨན་པ་གྲྭ་ཚང་ཐོག་གནད་ལ་འཁེལ་བར་ཕོག་པ་དང༌། གྲྭ་ཚང་དེ་རྩ་གཏོར་བཏང་བས་
ཁོ་ཚོའི་འཆར་གཞི་དང་མཐུན་པའི་གྲུབ་འབྲས་ཐོབ་པ་རེད།
རབ་ཏུ་འཚེར་བའི་ཞོགས་པའི་ཉི་ཟེར་འོག་ལྕགས་པོ་རིའི་རྩེར་མེ་ལྕེ་ཆེན་པོ་ཞིག་ལང་ལོང་
དུ་འཕྱུར། སྒྱོགས་མདེལ་གྱི་གས་སྒྲ་གྲགས་པ་དང་དུས་མཚུངས་སུ་སྨན་པ་གྲྭ་ཚང་གི་སྒོ་བྱང་ཐང་
ལ་ལྷུང་བ་དང༌། ཁང་པའི་ཀ་བ་དུམ་བུར་ཆག །གྲྭ་ཚང་གི་ཐོག་རྡིབ་ནས་ལོ་རྒྱུས་ལྡན་པའི་སློབ་
གཉེར་ཁང་དེ་གྱང་རོར་གྱུར། འདུ་ཁང་ནང་གི་ཕྱག་ན་རྡོ་རྗེ་དང༌། སྤྱན་རས་གཟིགས་ཕྱག་སྟོང་
སྤྱན་སྟོང༌། གུ་རུ་རིན་པོ་ཆེ་སོགས་ཀྱི་སྐུ་བརྙན་དཔངས་མཐོ་ལ་བརྗིད་ཆགས་པ་དེ་ཚོ་དུམ་བུར་
བཏང་ནས་ཐལ་བའི་ཕུང་པོར་གྱུར། ལྕགས་པོ་རིའི་རྩེ་ནས་ལང་ལོང་དུ་འཕྱུར་བའི་དུ་ནག་གིས་ངོ་
མཚར་ཆེ་བའི་བོད་མཐོ་སྒང་གི་མཁའ་དབྱིངས་སྔོན་པོ་གཡུ་འདྲ་བ་དེ་མི་མཛེས་པར་བྱས། དེའི་
ཚེ་དེའི་དུས་ལྷ་ས་ནི་བཤས་རར་གྱུར་ཡོད་པ་དང༌། ལྕགས་པོ་རི་བཤས་ར་ལྟེ་བར་གྱུར་ཡོད། འཁྲི་
ཤིང་ལྟར་སྣང་གི་དུ་ནག་གི་ཕུང་པོ་སྐྱིད་ཆུའི་ལུང་གཞུང་སྟེང་འཕྱོ་ཞིང་ལྡིང་བ་དང་། དལ་བུར་རླུང་
བུའི་རྒྱུ་ཕྱོགས་ཀྱིས་ཕོ་བྲང་པོ་ཏ་ལས་རྒྱང་དུ་ས་གཞིའི་མུ་མཐའི་ཕྱོགས་སུ་བདས།
དེ་དུས་བོད་ལྗོངས་དམག་ཁུལ་ཁང་མེ་སྒྱོགས་མདའ་ཤོག་ཨང་༣༠༨ ཀྱི་བརྒྱ་ཤོག་གསུམ་
པའི་བརྒྱ་དཔོན་ཝང་གོ་ཀྲན་གྱིས་ངོ་མཚར་དང་བཅས་ཁོ་པའི་དམག་དཔུང་གི་སྒྱོགས་མདེལ་
གྱིས་ལྕགས་པོ་རི་ཤུལ་མེད་བཟོ་བཞིན་ཡོད་པར་ལྟ་བཞིན་ཡོད། ཁོང་གི་ཕྱིར་དྲན་རྩོམ་ཡིག་ཅིག་
ནང་འདི་ལྟར་བྲིས་ཡོད་དེ།
ངས་ལྟ་ཞིབ་ཁང་ནང་ནས་སྒྱོགས་མདེལ་ཁྱུ་དང་ཁྱུ་བྱས་ཏེ་ཚང་མ་དམིགས་འབེན་ཁུལ་
དང་དེའི་ཉེ་འཁོར་དུ་ཏག་ཏག་ལྷུང་བ་མཐོང་། ལྕགས་པོ་རིའི་རྩེ་ནས་མེ་ལྕེ་ལང་ལོང་དུ་
འཕྱུར་བ་དང༌། ས་རོ་རྡོ་རོ་གང་སར་ཐོར་བཞིན་འདུག །ང་ཚོའི་མེ་སྒྱོགས་གཅིག་ལས་
གཅིག་གནད་ལ་འཁེལ་བ་དང་ཤུགས་དྲག་ཆེ་བས་མ་ཚད། ད་དུང་མེ་སྒྱོགས་གཅིག་
མཇུག་གཉིས་མཐུད་ཀྱིས་བརྒྱབ་སྟེ་བར་དུ་ཧ་ལམ་སྟོང་ཆ་མེད་པ་ལྟ་བུ་རེད། དེ་དུས་ང་ལ་
ས་གཞི་འགུལ་བཞིན་ཡོད་པ་དང༌། མཁའ་དབྱིངས་སུ་མེ་ལྕེ་མཆེད་པ་ལྟ་བུའི་ཚོར་བ་བྱུང༌།
ངོ་ལོག་ཇག་པ་ཚོ་འབྲོས་ས་ཡིབ་ས་མེད་སྟབས་གང་སར་འུར་ཟིང་རྒྱག་བཞིན་རྒྱུག་གི་
འདུག་ཀྱང༌། ངས་སྙིང་རྗེ་སྤུ་ཙམ་ཡང་མེད་པར་ངོ་ལོག་ཇག་པ་ཚོ་གང་དུ་བྲོས་ནའང་དེར་
མེ་སྒྱོགས་རྒྱག་དགོས་པའི་བཀོད་འདོམས་བྱས་པ་ཡིན། གཡུལ་སའི་ཐོག་ང་ཚོའི་དམག་
མི་ཚོས་མེ་སྒྱོགས་རྒྱག་གིན་“་ད་ཁྱོད་ཚོས་ངོ་ལོག་རྒྱོབ་དང”ཞེས་སྐད་ཤུགས་ཆེན་པོས་
ངར་སྐད་རྒྱག་བཞིན་འདུག །དངོས་གནས་ཧ་ཅང་འདོད་པ་ཚིམ་པོ་བྱུང༌།
མི་ལོ་བཞི་བཅུ་ཞེ་དགུའི་རྗེས་ལ་རྒྱ་ནག་རྒྱལ་སྲུང་སློབ་གྲྭ་ཆེན་མོའི་དགེ་རྒན་ཆེན་མོ་ཞུད་ཡན་
གྱིས་རྒྱ་དམག་གིས་ལྕགས་པོ་རིར་མེ་སྒྱོགས་ཀྱི་དྲག་རྒོལ་ཇི་ལྟར་བྱས་པའི་སྐོར་འདི་ལྟར་
བཤད་ཡོད།
དེ་རྗེས་ཀྱི་ཆུ་ཚོད་གཅིག་ནང་སྒྱོགས་མདེལ་ཆིག་སྟོང་ལྷག་འུར་སྒྲ་དང་བཅས་རི་རྩེར་ལྷུང་
བ་དང༌། དགྲ་བོའི་ས་ཁུང་དང་འཛིང་རགས་ཚང་མ་ལས་ཕྱིར་ང་ཚོར་ཧ་ལམ་མེ་མདའ་
གཅིག་ཀྱང་རྒྱག་ལོང་མ་བྱུང་བར་རྩ་གཏོར་དུ་ཕྱིན་པ་རེད། སྔ་དྲོའི་ཆུ་ཚོད་བཅུ་གཅིག་རྗེས་
མི་དམངས་བཅིངས་འགྲོལ་དམག་གི་མདའ་ཤོག་ཨང་༡༥༩ པའི་བརྒྱ་ཤོག་གཅིག་གིས་
ལྕགས་པོ་རིར་གདོང་མཆོང་བརྒྱབ་པ་དང་། ཁོ་ཚོར་དགྲ་བོའི་འགོག་རྒོལ་གང་ཡང་མ་ཕྲད་
པར་ཆུ་ཚོད་གཅིག་རྗེས་རི་རྩེར་འབྱོར། དེར་སྒྱོགས་མདེལ་གས་ཏེ་བསད་པའི་བོད་དམག་
གི་ཕུང་པོ་ཕུད་གཞན་ཚང་མ་སྲན་ཕུང་འཐོར་བ་ལྟར་བྲོས་ནས་མཐོང་ཡུལ་དུ་མེད།
ཞུད་ཡན་གྱིས་རྒྱ་མིའི་སྒྱོགས་མདེལ་གྱིས་ཡང་སྙིང་བོད་པ་ག་ཚོད་བསད་ཡོད་པའི་གྲངས་འབོར་
བཤད་མེད་ཀྱང་། ཇིའི་ཡའུ་རྕོན་གྱིས་རྒྱ་དམག་གིས་ཚོད་ལྟའི་མེ་སྒྱོགས་བསྟུད་མར་བརྒྱབ་སྟེ་
ཚལ་པར་བཏང་བའི་རྡོ་བརྩིགས་ཁང་པ་སྒོར་སྒོར་དེ“རི་རྩེར་ཡོད་པའི་ཁམས་པ་ངོ་ལོག་ཇག་པ་
དགུ་སྟོང་གི་བཀོད་འདོམས་ཁང”རེད་ཅེས་བཤད་ཡོད། དོན་དངོས་ཐོག་ལྕགས་པོ་རི་ནི་རི་ཆུང་
ཞིག་ཡིན་པས་དེའི་སྟེང་དུ་མི་དགུ་སྟོང་རུབ་འཛོམས་བྱས་ཏེ་བསྡད་ཡོད་པ་ཧ་ལམ་མི་སྲིད་པ་ལྟ་
བུ་རེད། དེ་ཇིའི་ཡའུ་རྕོན་གྱིས་བྲིས་ནོར་ཤོར་བ་ཡིན་ནམ། ཡང་ན་རྒྱ་དམག་བོད་ལྗོངས་དམག་
ཁུལ་ཁང་གིས་དམག་འཁྲུག་མ་བརྒྱབ་སྔོན་ནས་གནས་ཚུལ་ལ་འུད་སྒྲོག་བྱས་པའམ། ཡང་ན་
གྲངས་འབོར་དེ་སྐབས་དེར་ལྷ་སར་ཡོད་པའི་ཁམས་པ་ཚང་མར་གོ་དགོས་པ་གང་ཡིན་ཤེས་
ཐབས་མེད། གལ་ཏེ་ཁམས་པ་དགུ་སྟོང་ཟེར་བ་སྐབས་དེར་ལྷ་སར་ཡོད་པའི་ཁམས་པ་ཚང་མར་
གོ་དགོས་ནའང་གྲངས་འབོར་དེ་ད་དུང་འུད་སྒྲོག་ཆེ་དྲགས་ཡོད། གང་ལྟར་ཡང༌། དེ་ནི་དུས་ད་ལྟ་
བར་རྒྱ་མིའི་ཡིག་ཆའི་ནང་ཐོན་པའི་བོད་པའི་གྲངས་འབོར་གཅིག་པུ་དེ་རེད།
བོད་པའི་དཔྱད་གཞིའི་ཡིག་ཆའི་ཁོངས་སུ་གཡུལ་ས་འདྲ་མིན་དུ་དངོས་སུ་ཞུགས་མྱོང་བའི་
གསོན་ལུས་མི་སྣའི་ཕྱིར་དྲན་རྩོམ་ཡིག་དང་ལོ་རྒྱུས་ཡོད་ཀྱང༌། ལྕགས་པོ་རིར་རྒྱ་དམག་གིས་མེ་
སྒྱོགས་ཀྱི་དྲག་རྒོལ་བྱས་པའི་སྐོར་ལ་བོད་པ་སྐྱབས་བཅོལ་བ། རྩོམ་པ་པོ་འཇམ་དབྱངས་ནོར་
བུས་ཁོ་རང་གི་ཟིན་བྲིས“གྲིབ་ཕྱོགས་ཀྱི་བོད" ཅེས་པའི་ཐོག་གནས་ཚུལ་བསྡུས་ཙམ་བཀོད་
ཡོད་པ་ལས་དེ་མིན་ཡིག་ཆ་གཞན་ཧ་ལམ་མེད། དེའང་འཇམ་དབྱངས་ནོར་བུ་ལགས་ཀྱིས་
ལྕགས་པོ་རི་ནས་བྲོས་ཐར་བའི་གསོན་ལུས་མི་སྣ་ཞིག་ལ་བཅར་འདྲི་བྱས་པ་ལྟར་ན། དེ་དུས་
ལྕགས་པོ་རིར་གྲྭ་བཞི་དམག་སྒར་ཁ་དང་མདའ་ཤོག་གི་དམག་མི་བདུན་ཅུ་དོན་བདུན་གྱིས་ས་
སྲུང་བྱེད་བཞིན་ཡོད།
བོད་དམག་གིས་ཕྱི་ལོ་༡༩༥༢ ལོ་ནས་བཟུང་ལྕགས་པོ་རིར་ས་སྲུང་བྱས་ཡོད་པ་ལས[ཕྱི་ལོ་
༡༩༥༩ ལོའི]ཟླ་༣ ཚེས་༡༠ ཉིན་གྱི་དོན་རྐྱེན་བྱུང་རྗེས་གཞི་ནས་རི་རྩེར་འཛིང་རགས་གསར་
བཟོ་བྱས་པ་ཞིག་མ་རེད། ཕྱི་ལོ་༡༩༥༢ ལོར་མའོ་ཙེ་ཏུང་གིས་བོད་ཀྱི་ལས་དོན་ཨུ་ཡོན་ལྷན་
ཁང་ལ“ལས་ཀ་འཛོར་པོ་ཚང་མ་ཁོ་ཚོར[བོད་གཞུང་གིས]བྱེད་བཅུག”ཅེས་མཛུབ་སྟོན་བྱས་
ཡོད་པ་དང༌། སྤྱི་པའི་སྒྲིག་ལམ་སྲུང་སྐྱོབ་ཀྱི་ལས་ཀ་བྱེད་སྐབས་མི་མང་དང་ཡང་ཡང་རྩོད་པ་ཡོང་
གི་ཡོད་པས་ལས་དོན་དེ་ཚོར་མའོ་ཙེ་ཏུང་གིས་བཤད་པའི“ལས་ཀ་འཛོར་པོའི”མཚན་ཉིད་ཚང་
ཡོད་པར་བརྟེན་བོད་ཀྱི་ལས་དོན་ཨུ་ཡོན་ལྷན་ཁང་གིས་ལྷ་ས་གྲོང་ཁྱེར་གྱི་བདེ་འཇགས་སྲུང་སྐྱོབ་
ལས་འགན་བོད་གཞུང་ལ་སྤྲད་པ་རེད། དེར་བརྟེན། བོད་དམག་གིས་ལྷ་ས་གྲོང་ཁྱེར་གྱི་ས་ཚིགས་
ཁ་ཤས་སུ་ཉེན་ཟོན་སྲུང་སྐྱོབ་བྱེད་པ་ཁོ་རང་ཚོའི་རྣམ་ཀུན་གྱི་ལས་འགན་ཆགས་བསྡད་ཡོད་པ་
ལས་རྒྱ་མིའི་ཡིག་ཆའི་ནང་ཁོ་ཚོ་ནི“ངོ་ལོག་གི་གྲ་སྒྲིག་བྱེད་བཞིན་ཡོད་པའི་ཇག་པ”རེད་ཅེས་
གསལ་བ་རྩ་བ་ནས་བདེན་པ་མ་རེད།
སྐྱིད་ཆུའི་ལྷོ་ངོགས་ཀྱི་རི་རྩེ་ནས་འཇུ་ཆེན་ཐུབ་བསྟན་དང་ཁོང་གི་རོགས་པ་ཚོས་ལྕགས་
པོ་རིར་གཏོར་བཤིག་ཕོག་པ་དངོས་སུ་མཐོང་བ་རེད། “འབར་མདེལ་གྱི་རྒོལ་རྡུང་དེ་ཆུ་ཚོད་
གཉིས་རིང་ཟམ་མི་ཆད་པར་བྱུང་བ་དང༌། ལྕགས་པོ་རི་ཧྲིལ་པོའི་ཐོག་ཏུ་དུ་ནག་འཕྱུར་བས་ཕོ་
བྲང་པོ་ཏ་ལའང་མཇལ་ཐུབ་ཀྱི་མི་འདུག།དུས་ཡུན་གང་ཙམ་རྗེས་ལ་དུ་ནག་སྟུག་པོ་དྭངས་རྗེས་
ལྕགས་པོ་རི་རྩེའི་ཁང་པ་ཚང་མ་ཐང་ལ་འགྱེལ་ཡོད་ཀྱང༌། ཕོ་བྲང་པོ་ཏ་ལ་སྔར་བཞིན་ལྷུན་པོར་
འགྱིངས་ནས་བཞུགས་འདུག” ཁམས་པ་ཕོ་རྒོད་ཚོས་ཐག་རིང་སྐྱིད་ཆུའི་ཕར་ཕྱོགས་ནས་རྒྱ་
མིའི་མེ་སྒྱོགས་ཀྱིས་ལྕགས་པོ་རི་ཚལ་པར་བཏང་བར་ལྟ་བཞིན་སྡོད་པ་ལས་བྱ་ཐབས་ཟད། རླུང་
བུས་དུ་ནག་གི་ཕུང་པོ་སྐྱིད་ཆུའི་ལུང་གཞོང་ཐོག་དལ་བུར་བདས་པ་དང་། དེས་སྤུ་གྲི་ཞིག་དང་
འདྲ་བར་ཁོ་ཚོའི་རྣམ་ཤེས་ཀྱི་ཆེས་གཏིང་ཟབ་ས་ན་ནམ་ཡང་གསོ་ཐབས་མེད་པའི་རྨ་ཁ་ཆེན་པོ་
ཞིག་བཟོས།
མེ་སྒྱོགས་རྒྱག་མཚམས་བཞག་རྗེས་རུ་དཔོན་གཞོན་པ་ཀྲང་ཕུ་ཁྲན་དང་ཆབ་སྲིད་སློབ་སྟོན་
པ་ཚའོ་ཀྲི་ཁད་ཀྱིས་དམག་དཔུང་གི་སྣེ་ཁྲིད་དེ་ལྕགས་པོ་རིའི་ལྷོ་ངོས་དང་ལྷོ་ནུབ་ངོས་ནས་
རི་རྩེའི་ཕྱོགས་སུ་གདོང་མཆོང་བརྒྱབ། རྒྱ་མིའི་དམག་དཔུང་རི་གཤམ་དུ་འབྱོར་རྗེས་ཁོ་ཚོས་དེར་
འཁྱུག་ཙམ་ངལ་གསོ་བརྒྱབ་སྟེ་བསྡད་པ་དང༌། རུ་དཔོན་གཞོན་པ་ཀྲང་ཕུ་ཁྲན་གྱིས་རི་རྩེར་ཁ་
གཏད་དེ་མེ་མདའ་སྦག་སྦག་ཆུང་རིགས་དུས་གཅིག་ཏུ་རྒྱབ་ནས་ལམ་འབྱེད་དམག་མིར་འགེབས་
སྲུང་བྱེད་དགོས་པའི་བཀའ་བཏང༌། དམག་མི་དེ་ཚོས་ལག་ཏུ་མེ་ལྕེ་སྟོར་ཆས་ཁུར་ཏེ་དོགས་ཟོན་
ཆེར་བསྐྱེད་ཀྱིས་རི་ལྡེབས་ཀྱི་སྡོང་ཕྲན་ནགས་རྫོབ་དང་ཉེ་བར་བཅར་བ་དང༌། རྒྱ་དམག་མདུན་
སྐྱོད་བྱེད་ཡུལ་གྱི་ལམ་ཕྱོགས་སུ་ཡོད་པའི་གེགས་བྱེད་ཚང་མ་མེར་སྲེག་བཏང་། ལམ་བར་དུ་གོ་
མཚོན་སྣ་མང་ཁུར་བའི་རྒྱ་དམག་ལ་འགོག་རྒོལ་གང་ཡང་མ་ཕྲད་པ་དང༌། ཁོ་ཚོ་དབུགས་ཐེངས་
གཅིག་ལ་རི་རྩེར་སླེབས། གདོང་མཆོང་དེར་བློ་ཡུལ་དུ་འདས་པའི་ལམ་ལྷོང་བྱུང་བས་རྒྱ་དམག་
ཚོ་གནས་ཚུལ་ལ་ཡིད་མ་ཆེས་པ་ལྟ་བུ་བྱུང༌། རྒྱ་དམག་གིས་ལྕགས་པོ་རི་བཙན་བཟུང་བྱེད་ཐུབ་
པར་དམག་སྤྱི་ཐན་ཀྭན་སན་དགའ་སྤྲོ་བྱུང་ཡོད་ཀྱང༌། རྒྱ་དམག་ལ་བོད་པའི་བཟུང་དམག་གཅིག་
ཀྱང་ཐོབ་མེད་པར་ཁོང་བློ་ཕམ་བྱུང་བ་རེད།
ཇིའི་ཡའུ་རྕོན་གྱི་དེབ་ནང་རྒྱ་དམག་གི་མེ་སྒྱོགས་རྒོལ་རྡུང་ཁྲོད་ལྕགས་པོ་རི་རྩེའི་ཁང་པ་
ཚང་མ་ཐང་ལ་འགྱེལ་ཡོད་ལུགས་བཀོད་ཡོད་ཀྱང་། སྨན་པ་གྲྭ་ཚང་གི་མིང་དངོས་སུ་སྨོས་མེད།
དོན་དངོས་ཐོག་ལྷ་སའི་དམག་འཁྲུག་ནང་ཞུགས་མྱོང་བའི་རྒྱ་དམག་དང་ཡུལ་དམག་གིས་དུས་
ཕྱིས་སུ་པར་སྐྲུན་བྱས་པའི་ཕྱིར་དྲན་རྩོམ་ཡིག་དང་ལོ་རྒྱུས་ཡིག་ཆ་ཚང་མའི་ནང་སྨན་པ་གྲྭ་ཚང་
གཏོར་བཤིག་བཏང་བ་དང༌། དེ་དང་མཉམ་དུ་རིན་ཐང་བྲལ་བའི་སྐུ་ཐང་མང་པོ་དང་གསོ་བ་རིག་
པའི་དཔེ་ཆས་ཁེངས་པའི་དཔེ་མཛོད་ཕྱུག་པོ་དེ་ཚོ་ཤུལ་མེད་བཏང་བའི་སྐོར་ཚིག་གཅིག་ཀྱང་
དམིགས་སུ་བཀར་ནས་བཀོད་མེད། དེར་མ་ཟད་སྨན་པ་གྲྭ་ཚང་རྩ་གཏོར་བཏང་རྗེས་དེའི་ནང་
གསོན་པོར་ལྷག་པའི་མི་གཅིག་ཀྱང་བྱུང་མེད་སྟབས་རྒྱ་དམག་གིས་དེ་ཉིན་མེ་སྒྱོགས་གང་བྱུང་
བརྒྱབ་སྟེ་སྨན་པ་གྲྭ་ཚང་གི་སློབ་ཕྲུག་དང༌། དགེ་ལས་ག་ཚོད་ཀྱི་སྲོག་ཕྲོག་ཡོད་པ་སུས་ཀྱང་ནམ་
ཡང་ཤེས་ཐབས་མེད། རྒྱ་དམག་གིས་མེ་སྒྱོགས་རྒྱག་མཚམས་བཞག་རྗེས་ལྕགས་པོ་རིའི་རྩེར་
འཛེགས་མཁན་བཀོད་འདོམས་དཔོན་ཝང་གོ་ཀྲན་གྱིས“དགྲ་བོའི་འཛིང་རགས་རྨེག་མེད་དུ་གྱུར་
ཡོད་པ་དང༌། མེ་སྒྱོགས་ཀྱི་གས་ཤུགས་ཀྱིས་བོང་བུ་བཅུ་ལྷག་བསད་ཡོད་པ་དང་དེ་ཚོ་བོང་ཚང་
ནང་གང་སར་འགྱེལ་ནས་འདུག”ཅེས་རྒྱ་དམག་གིས་ལྕགས་པོ་རིར་མེ་སྒྱོགས་དྲག་པོ་བརྒྱབ་སྟེ་
ཤི་རྨས་ཕོག་པ་ཧ་ལམ་བོང་བུ་དེ་ཚོ་གཅིག་པུ་ཡིན་པ་ལྟར་བཤད་ཡོད།
དུས་རབས་གཉིས་དང་ཕྱེད་ཀ་ལྷག་གི་ཡར་སྔོན་དུ་ལྕགས་པོ་རིའི་རྩེར་གསར་འཛུགས་
བྱས་ཚུན་སྨན་པ་གྲྭ་ཚང་ནས་ཆོ་གའི་སྒྲ་དབྱངས་ལྷ་ས་གྲོང་ཁྱེར་ཧྲིལ་པོའི་རྣ་བའི་བཅུད་དུ་ཆད་
མེད་གྲགས་ཡོད་ཅིང་། ལྷ་སའི་དམངས་གཞས་སུའང“གསེར་གྱི་དུང་ཆེན་སྙན་པོ། །པོ་ཏ་ལ་
ནས་གྲགས་བྱུང་། རག་གི་དུང་ཆེན་སྙན་པོ། །ལྕགས་པོ་རི་ནས་གྲགས་བྱུང”ཞེས་ཆགས་ཡོད།
འོན་ཀྱང་། ཕྱི་ལོ་༡༩༥༩ ལོའི་ཟླ་༥ ཚེས་༢༠ ཉིན་རྒྱ་མིའི་མེ་སྒྱོགས་དྲག་པོའི་ལྡིར་སྒྲའི་ཁྲོད་
སྨན་པ་གྲྭ་ཚང་ནས་དུང་ཆེན་གྱི་སྒྲ་དབྱངས་སྙན་པོ་གྲགས་རྒྱུ་མེད་པར་གྱུར།
ལྕགས་པོ་རིར་གཏོར་བཤིག་ཕོག་པ་དང་གལ་ཆེའི་ས་ཚིགས་དེ་རྒྱ་ལག་ཏུ་ཤོར་རྗེས་ལྷ་ས་
གྲོང་ཁྱེར་ཧྲིལ་པོ་རྒྱ་དམག་གི་སྦར་མཐིལ་ནང་ལྷུངས་པ་ལྟ་བུར་གྱུར། རྒྱ་དམག་གིས་ལྕགས་པོ་
རིའི་རྩེར་བཙན་ས་བཟུང་རྗེས་ནོར་བུ་གླིང་ཁ་དང༌། གཙུག་ལག་ཁང་སོགས་ལྷ་སའི་གནས་ཆེན་
ཁག་ཁོ་ཚོའི་དམིགས་འབེན་དུ་བཟུང་། རྒྱ་དམག་མེ་སྒྱོགས་མདའ་ཤོག་ཨང་༣༠༨ ཀྱིས་ཁོ་ཚོའི་
སོ་ལྟ་ཁང་ནོར་བུ་གླིང་ཁའི་ཤར་ཕྱོགས་ཀྱི་ས་མཐོ་ཤོས་ཡིན་པའི་ལྕགས་པོ་རི་རྩེའི་ནུབ་ལྡེབས་
སུ་གནས་སྤོས།
ལྕགས་པོ་རི་རྩེའི་དུ་ནག་མ་དྭངས་གོང་ནས་རྒྱ་མི་མེ་སྒྱོགས་རྒྱག་མཁན་ཚོས་ནོར་བུ་གླིང་
ཁ་རྒྱང་འབེན་དུ་བཟུང་བ་དང༌། ཁོ་ཚོའི་མདའ་ཤོག་ཨང་༣༠༨ པའི་མེ་སྒྱོགས་ཆེ་བ་ཚང་མ་
དང༌། མདའ་ཤོག་ཨང་༡༥༥ པའི་མེ་སྒྱོགས་དམག་གི་གཡུལ་སའི་མི་ལི་མི་ཊར་༦༠ ཅན་གྱི་མེ་
སྒྱོགས་དང༌། མི་ལི་མི་ཊར་༨༢ ཅན་གྱི་མེ་སྒྱོགས་གནམ་བླུག །ལྡོག་ཤུགས་མེད་པའི་མེ་སྒྱོགས་
བཅས་ནུབ་ཕྱོགས་དང༌། ལྷོ་ཕྱོགས། ཤར་ཕྱོགས་བཅས་ཕྱོགས་གསུམ་ནས་ནོར་བུ་གླིང་ཁར་
སྡིག་བཞིན་ཡོད། མཚམས་དེར་ལྷ་སའི་སྲང་ལམ་ཆེ་ཁག་ཚང་མ་རྒྱ་དམག་གིས་ཁྲབ་ལྡན་རླངས་
འཁོར་གྱིས་བཀག་ཡོད་པ་དང༌། བོད་པའི་ཐོག་སླར་ཡང་དྲག་རྒོལ་བྱེད་རྒྱུའི་གྲ་སྒྲིག་ཆེད་སྒྱོགས་
མདེལ་གྱིས་ཁེངས་པའི་རྒྱ་མིའི་རླངས་འཁོར་མང་པོ་ལྷ་སའི་ནང་བྲེལ་འཚུབ་ཀྱིས་ཕར་འགྲོ་ཚུར་
འོང་བྱེད་བཞིན་ཡོད།
ལྷ་སའི་དམག་འཁྲུག་ནང་གཡུལ་ས་གཙོ་བོ་ལྕགས་པོ་རི་དང་ནོར་བུ་གླིང་ཁ་ཆགས་ཡོད་
དང༌། རྒྱ་དམག་གིས་ཕྱི་ཟླ་༣ ཚེས་༢༠ཉིན་དེ་གཉིས་གཉིས་ཀར་ཐོག་མར་ཆུ་ཚོད་ཁ་ཤས་རིང་
མེ་སྒྱོགས་དྲག་ཆར་བབ་པ་ལྟར་བརྒྱབ། དེ་རྗེས་རྐང་དམག་བཏང་སྟེ་ས་དེ་གཉིས་བཙན་བཟུང་
བྱས་ཏེ་གཡུལ་འགྱེད་ཀྱི་ཐབས་ལམ་གཅིག་པ་ལག་བསྟར་བྱས་པ་རེད། བྱུང་རབས་ལོ་རྒྱུས་ལ་
ཞིབ་འཇུག་བྱེད་མཁན་ཞིག་ཡིན་ཕྱིན་དམག་འཁྲུག་ཅིག་དུས་ནམ་གྱི་ཚེ་འགོ་ཚུགས་པ་ཤེས་
རྟོགས་བྱེད་རྒྱུ་གལ་ཆེན་པོ་རེད། ཁ་གསལ་དུས་ཚོད་དེ་གཞིར་བཞག་སྟེ་དམག་འཁྲུག་དེ་དུས་
ཡུན་ཇི་ཙམ་རིང་བརྒྱབ་ཡོད་པ་སོགས་གཞི་རྩའི་གནས་ཚུལ་མང་པོ་ཐག་གཅོད་ཡོང་གི་རེད། འོན་
ཀྱང་། ད་ཡོད་ལྷ་སའི་དམག་འཁྲུག་སྐོར་གྱི་ཡིག་ཆ་ཁག་ནང་ཕྱི་ཟླ་༣ ཚེས་༢༠ ཉིན་གྱི་དམག་
འཁྲུག་སྐོར་གྱི་གནས་ཚུལ་སྤྱི་དང༌། ལྷག་པར་དུ་དམག་འཁྲུག་འགོ་ཚུགས་པའི་དུས་ཚོད་གཅིག་
མཐུན་མེད། སྤྱིར་ཡིག་ཆ་ཁག་ནང་འགྲེལ་ལུགས་གཅིག་མཐུན་མེད་ཀྱང་ལྕགས་པོ་རིའི་དམག་
འཁྲུག(ཞོགས་པའི་ཆུ་ཚོད་བཅུ་པ་ཡས་མས་ནས་ཉིན་དགུང་བར)གི་སྤྱི་ཁོག་གནས་ཚུལ་ཅུང་ཁ་
གསལ་པོ་རེད། འོན་ཀྱང༌། ནོར་བུ་གླིང་ཁར་རྒྱ་དམག་གིས་དུས་ཡུན་ཇི་ཙམ་རིང་མེ་སྒྱོགས་
བརྒྱབ་ཡོད་པ་ཁ་གསལ་པོ་བཟོ་རྒྱུ་ཧ་ཅང་དཀའ་ལས་ཁག་པོ་རེད། དེ་ལྟར་ཡང༌། དེ་ཕྱོགས་ལ་
འབད་བརྩོན་ཞིག་བྱས་ན་བྱེད་རིན་ཆོག་པ་ཡོད།
ཡིག་ཆ་ཚང་མའི་ནང་རྒྱ་མིའི་རྐང་དམག་གིས་ཕྱི་དྲོའི་ཆུ་ཚོད་བདུན་པ་ཡས་མས་སུ་ནོར་
བུ་གླིང་ཁའི་ནང་གདོང་མཆོང་བརྒྱབ་སྟེ་རྒྱ་དམག་གིས་མེ་སྒྱོགས་རྒྱག་མཚམས་བཞག་པར་རྩ་
བའི་ཆ་ནས་བསམ་ཚུལ་གཅིག་མཐུན་ཡིན་པ་དང་། ད་དུང་ཡིག་ཆ་མང་པོ་ཞིག་ནང་ལྕགས་པོ་
རི་བཙན་བཟུང་བྱས་ཏེ་དུས་ཡུན་རིང་པོ་མ་སོང་བར་རྒྱ་དམག་གིས་ནོར་བུའི་གླིང་ཁའི་ཐོག་ཏུ་མེ་
སྒྱོགས་རྒྱག་འགོ་བཙུགས་པར་ཁས་ལེན་བྱས་ཡོད། མེ་སྒྱོགས་དམག་གི་བརྒྱ་དཔོན་ཝང་གོ་ཀྲན་
གྱི་ཕྱིར་དྲན་རྩོམ་ཡིག་ནང་རྒྱ་དམག་གིས་ལྕགས་པོ་རི་བླངས་རྗེས“ང་ཚོའི་མདའ་ཤོག་ཧྲིལ་པོའི་
མེ་སྒྱོགས་ཚང་མས་ཧ་ལམ་བར་མཚམས་ཏོག་ཙམ་ཡང་མ་བཞག་པར་དེར(ནོར་བུ་གླིང་ཁར)མེ་
སྒྱོགས་བརྒྱབ”པར་ཁུངས་སྐྱེལ་བྱས་ཡོད་པ་དང༌། ཁོང་གིས་ད་དུང“ ཆུ་ཚོད་གཉིས་ལྷག་རིང་མེ་
སྒྱོགས་བསྟུད་མར་བརྒྱབ་རྗེས་ནོར་བུ་གླིང་ཁའི་ནང་འཛོམས་པའི་ངོ་ལོག་ཇག་པ་ཚོ་ང་ཚོའི་མེ་
སྒྱོགས་ཀྱིས་ཤི་རྨས་བཟོས་ཏེ་ཁོ་ཚོས་རྩ་བའི་ཆ་ནས་ང་ཚོར་ཁ་གཏད་གཅོག་ཐབས་མེད་པ་
ཆགས་ཡོད”ཀྱང་། རྒྱ་དམག་གིས་ད་དུང་ནོར་བུ་གླིང་ཁར་མེ་སྒྱོགས་རྒྱག་མཚམས་བཞག་མེད་
ལུགས་བཤད་ཡོད། ལོ་རྒྱུས་སྨྲ་བ་ཇིའི་ཡའུ་རྕོན་གྱིས་རྒྱ་དམག་གིས་ནོར་བུ་གླིང་ཁའི་ཐོག་ཏུ
ཕྱི་དྲོའི་ཆུ་ཚོད་གཉིས་པར་མེ་སྒྱོགས་རྒྱག་འགོ་བཙུགས་ཡོད་པ་དང༌། ཁོ་ཚོས་དུས་ཡུན་ཆུ་ཚོད་
ལྔ་དང་ཕྱེད་ཀའི་རིང་ནོར་བུ་གླིང་ཁར་མེ་སྒྱོགས་བརྒྱབ་ཅེས་བཤད་ཡོད། དོན་རྐྱེན་དེ་དངོས་
སུ་མཐོང་མཁན་བོད་རིགས་དཔང་མིས་རྒྱ་མིས་ནོར་བུ་གླིང་ཁའི་ཐོག་ཏུ་མེ་སྒྱོགས་རྒྱག་ཙམ་
དང་མཚམས་འཇོག་ཙམ་ཕྱི་ཟླ་༣ ཚེས་༢༠ཉིན་གྱི་ཞོགས་པ་སྔ་པོ་ནས་བྱས་པ་དང་། ལྷ་སའི་
དུས་ཚོད་ཕྱི་དྲོའི་ཆུ་ཚོད་དང་པོ་ནས་གསུམ་པའི་བར་རྒྱ་མིས་མེ་སྒྱོགས་ཤུགས་དྲག་གིས་རྒྱག་
འགོ་བཙུགས་ཏེ་ཉི་རྒས་ཀྱི་མཚམས་སུ་མེ་སྒྱོགས་ཆེས་ཛ་དྲག་གིས་བརྒྱབ་ལུགས་ཕྱིར་དྲན་
བྱས་ཡོད།
གོང་གི་གནས་ཚུལ་དེ་ཚོ་གཞིར་བཞག་ན། རྒྱ་དམག་གིས་ཉིན་དགུང་ཡོལ་ཙམ་ལ་མེ་
སྒྱོགས་རྒྱག་འགོ་བཙུགས་ཏེ་རྒྱ་མིའི་རྐང་དམག་གིས་ནོར་བུ་གླིང་ཁའི་ནང་གདོང་མཆོང་མ་
བརྒྱབ་བར་དུས་ཡུན་ཆུ་ཚོད་ཁ་ཤས་རིང་ནོར་གླིང་ཕོ་བྲང་ལ་མེ་སྒྱོགས་ཀྱི་དྲག་རྒོལ་བྱས་ཡོད་
པར་སྣང་། དེའང་དེང་དུས་ཀྱི་མཁས་པ་ཞིག་གིས་རྒྱ་དམག་གིས་ལྕགས་པོ་རིར་དུས་ཡུན་ཆུ་ཚོད་
གཅིག་ནང་སྒྱོགས་མདེལ་ཆིག་སྟོང་ལྷག་འཕངས་”ཞེས་བཤད་ཡོད་པ་ལྟར་ན་རྒྱ་དམག་གིས་
ནོར་བུ་གླིང་ཁར་མེ་སྒྱོགས་ཀྱི་དྲག་རྒོལ་དེ་ལས་ཀྱང་ཚབས་ཆེ་བ་བྱས་ཡོད་པར་ཚོད་དཔག་བྱེད་
ཆོག་གི་ཡོད།
ཕྱི་ལོ་༢༠༠༨ ལོའི་རྒྱ་ནག་དམར་ཤོག་ཚོགས་པའི་ལོ་རྒྱུས་ཕྱོགས་བསྒྲིགས་བྱེད་མི་ཚོས་
རྒྱ་དམག་གིས་ནོར་བུ་གླིང་ཁའི་ཐོག་ག་དུས་མེ་སྒྱོགས་རྒྱག་འགོ་བཙུགས་པ་གསལ་པོར་བཤད་
མེད་”པས་གཅིག་བྱས་ན་ཚོད་དཔག་འདི་ཁོ་ཚོར་ཚད་ལས་འདས་པའི་ཧང་སང་དགོས་པ་ཞིག་
ཡིན་སྲིད་པ་དང་། ཕྱི་ལོ་༢༠༠༩ ལོའི་ཟླ་བ་གསུམ་པའི་ནང་རྒྱ་ནག་གཞུང་གིས་ཤིན་ཧྭ་གསར་
འགྱུར་དྲ་བའི་ཐོག་ཏུ“བོད་ལ་དམངས་གཙོའི་བཅོས་བསྒྱུར་བཏང་ནས་ལོ་ལྔ་བཅུ་འཁོར་བའི་དུས་
དྲན་སྲུང་བརྩིའི་དྲ་ཐོག་གི་པར་རིགས་འགྲེམས་སྟོན”ཞེས་པ་ཞིག་བཀོད་དེ་སྐབས་དེའི་བྱུང་བར་
སྔར་ལས་ལྷག་པའི་འཁྱོག་བཤད་བྱས་ཡོད། དྲ་རྒྱ་དེའི་ཐོག་འདྲ་པར་ཞིག་གི་གཤམ་དུ་གཤམ་
གསལ་དབྱིན་རྒྱ་ཡིག་རིགས་གཉིས་ཀྱི་འགྲེལ་བྱང་འདི་འཁོད་ཡོད་དེ། “ཕྱི་ལོ་༡༩༥༩ ལོའི་ཟླ་
༣ ཚེས་༢༠ ཉིན་གྱི་ཕྱི་དྲོའི་ཆུ་ཚོད་གཉིས་པ་ཡས་མས་སུ་མི་དམངས་བཅིངས་འགྲོལ་དམག་
གིས་ནོར་བུ་གླིང་ཁའི་ནང་གི་ངོ་ལོག་བཀོད་འདོམས་ཁང་ལ་དཔུང་འཇུག་བྱས་པ་དང༌། དགོང་
དྲོའི་ཆུ་ཚོད་བརྒྱད་དང་ཕྱེད་ཀའི་ཐོག་ནོར་བུ་གླིང་ཁ་བཙན་བཟུང་བྱས།”32 འགྲེལ་བཤད་ཐུང་ཐུང་
འདིའི་ནང་རྒྱ་དམག་གིས་ནོར་བུ་གླིང་ཁའི་ཐོག་ཏུ་མེ་སྒྱོགས་ཀྱི་དྲག་རྒོལ་བྱས་པའི་སྐོར་བཀོད་
མེད་པས་ཀློག་པ་པོར་རྒྱ་དམག་གིས་ཉིན་རྒྱབ་ཆུ་ཚོད་གཉིས་པ་ནས་འགོ་བཙུགས་ཏེ་དུས་ཡུན་
ཆུ་ཚོད་དྲུག་དང་ཕྱེད་ཀའི་རིང་ནོར་བུ་གླིང་ཁའི་ནང་གི་བོད་པ་དང་རྐང་དམག་གི་རྒོལ་འཛིང་བྱས་
ཡོད་པ་ལྟ་བུའི་མཐོང་སྣང་ཡོང་ཐབས་བྱས་ཡོད།
རྒྱ་ནག་གཞུང་འབྲེལ་གྱི་ཡིག་ཆ་ཁག་ནང་རྒྱ་དམག་གིས་ནོར་བུ་གླིང་ཁའི་ཐོག་ཏུ་མེ་སྒྱོགས་
ཀྱི་དྲག་རྒོལ་བྱས་པའི་སྐོར་མི་བཀོད་པར་དོན་སྙིང་ངམ། གོ་རྒྱུ་ཆེན་པོ་ཡོད་པ་དང་། ད་དུང་
མཇུག་ཏུ་གསལ་སྟོན་ཞུ་རྒྱུ་བཞིན་རྒྱ་ནག་གཞུང་འབྲེལ་གྱི་ལོ་རྒྱུས་ཞིབ་འཇུག་ཡིག་ཆའི་ནང་
དམག་སྤྱི་ཐན་ཀྭན་སན་དང་རྒྱ་ནག་དབུས་གཞུང་དབར་བྱུང་བའི་ཡིག་འབྲེལ་དེ་ཚོའི་སྐོར་བཀོད་
མེད། དོན་དངོས་ཐོག་སྐབས་དེའི་གནས་སྟངས་ཟང་ཟིང་གི་ལྟག་རྒྱབ་ཏུ་དམག་སྤྱི་ཐན་ཀྭན་སན་
དང་པེ་ཅིང་གཞུང་དབར་ཡིག་འབྲེལ་མི་ཉུང་བ་ཞིག་བྱུང་ཡོད་པ་དང༌། དེ་ཚོ་ལ་བརྟེན་ནས་ཁོང་ལ་
བོད་པའི་ཐོག་འཛེམ་ཟོན་མེད་པའི་སྒོ་ནས་དྲག་རྒོལ་བྱེད་པའི་གདེང་ཚོད་བྱུང་བ་རེད།

༡༨ སྐྱིད་ཆུ་དམར་པོ།

༄༅། །ཕྱི་ལོ་༡༩༥༩ ལོའི་ཟླ་༣ ཚེས་༢༠ ཉིན་ལྷ་སར་བོད་རྒྱའི་དབར་དམག་འཁྲུག་ལངས་
མ་ཐག་རྒྱ་ནག་དབུས་དམག་དོན་ཨུ་ཡོན་ལྷན་ཁང་གིས་སྔ་ས་ནས་གྲ་སྒྲིག་ཡོད་པའི་དམག་ཁུལ་
ཁང་ཆེ་ཁག་གསུམ་གྱི་དམག་དཔུང་ལ་བོད་ནང་སྔ་སྣུར་གྱིས་འགྲོ་དགོས་པ་དང༌། ད་དུང་དུས་
ཚོད་ངེས་ཅན་ནང་བོད་ཀྱི་གཏན་འཁེལ་ས་ཁུལ་དུ་འབྱོར་དགོས་པའི་བཀའ་རྒྱ་འདི་ལྟར་བཏང་
ཡོད་དེ།
དཔུང་སྡེ་ཨང་༡༣༤ གོར་མོར་འདུ་འཛོམས་བྱས་རྗེས་འཕྲལ་དུ་ཐོན་ཏེ་ཕྱི་ཟླ་༣ ཚེས་
༣༠ཉིན་ལྷ་ས་ས་ཁུལ་དུ་འབྱོར་དགོས།
དཔུང་སྡེ་ཨང་༡༡ ཏུན་ཧོང་དུ་འདུ་འཛོམས་བྱས་རྗེས་འཕྲལ་དུ་ཐོན་ཏེ་ཕྱི་ཟླ་༤ ཚེས་༢
ཉིན་ལྷ་ས་ས་ཁུལ་དུ་འབྱོར་དགོས།
མདའ་ཤོག་ཨང་༡༦༢ ཕྱི་ཟླ་༣ ཚེས་༣༡ ཉིན་དཀར་མཛེས་ས་ཁུལ་ནས་ཐོན་ཏེ་ཕྱི་ཟླ་
༤ ཚེས་༢ཉིན་ཆབ་མདོཪ་འབྱོར་དགོས།
དཔུང་སྡེ་ཨང་༡༣༠ ཡན་ཨན་ནས་ཐོན་ཏེ་སྔོན་ལ་དཀར་མཛེས་སུ་རུབ་འཛོམས་བྱས།
དེ་ནས་ཕྱི་ཟླ་༤ ཚེས་༡༠ཉིན་ཆབ་མདོར་ས་ཁུལ་དུ་འབྱོར་དགོས།
ཁུན་མིང་དམག་ཁུལ་ཁང་གི་དཔུང་སྡེ་ཨང་༤༢ པའི་མདའ་ཤོག་ཨང་༡༢༦ ཕྱི་ཟླ་༤
ཚེས་༡༥ ཉིན་སྔོན་ལ་ཆབ་མདོའི་ལྷོ་ཕྱོགས་ཀྱི་ཚྭ་ཁ་ལྷོ་ས་ཁུལ་དུ་འབྱོར་དགོས།
རྒྱ་དམག་གི་དམག་སྣོན་ས་ཕྱོགས་གང་ས་ནས་བྲེལ་འཚུབ་ཀྱིས་ལྷ་སའི་ཕྱོགས་སུ་ཡོང་བཞིན་
ཡོད་ཀྱང་། གནས་མཆོག་ལྷ་སར་དམག་འཁྲུག་ལངས་ནས་ཉིན་ཤས་བསྟུད་མར་འགྲོ་གི་ཡོད།
རྒྱ་དམག་གིས་ལྕགས་པོ་རི་བཙན་བཟུང་བྱས་རྗེས་མེ་སྒྱོགས་ཀྱི་ཁ་ཕྱོགས་འཕྲལ་མ་ཉིད་
དུ་ཏཱ་ལའི་བླ་མ་རིམ་བྱོན་གྱི་དབྱར་དུས་ཕོ་བྲང་ནོར་བུ་གླིང་ཁར་གཏད། ནོར་བུ་གླིང་ཁའི་ཤར་
ཕྱོགས་སུ་རྒྱ་དམག་བོད་ལྗོངས་དམག་ཁུལ་ཁང་ཡོད་པ་དང་། རྒྱ་དམག་མདའ་ཤོག་ཨང་༡༥༩
པའི་རུ་ཤོག་ཨང་༣ པའི་བརྒྱ་ཤོག་ཨང་༧ པ་དང་རྒྱ་དམག་མེ་སྒྱོགས་མདའ་ཤོག་ཨང་༣༠༨
གཉིས་སྐྱིད་ཆུའི་ལྷོ་ངོགས་སུ་ཡོད། ད་དུང་རྒྱ་དམག་མདའ་ཤོག་ཨང་༡༥༥ པའི་ཧོ་ཝི་ཛར་མེ་
སྒྱོགས་བརྒྱ་ཤོག་དེ་བཞིན་སྔོན་གཤེགས་དཔའ་བོའི་བང་སོ་དང་བརྒྱད་གཅིག་ཞིང་སའི་རྒྱུད་
དམ། ནོར་བུ་གླིང་ཁའི་ནུབ་ཕྱོགས་སུ་ཡོད། ནོར་བུ་གླིང་ཁའི་བྱང་ཕྱོགས་སུ་མཚོ་བོད་གཞུང་ལམ་
རླངས་འཁོར་སྐྱེལ་འདྲེན་འབབ་ཚུགས་ཡོད། དེ་ལྟར་རྒྱ་དམག་གིས་སྔ་ས་ནས་ནོར་བུ་གླིང་ཁའི་
མཐའ་བསྐོར་ཟིན་ཡོད།
ཕྱི་ཟླ་༣ ཚེས་༢༠ ཉིན་ཐོ་རེངས་མ་ཤར་གོང་ལ་རྒྱ་དམག་གིས་ཐོག་མར་ནོར་བུ་གླིང་
ཁར་མེ་སྒྱོགས་རྒྱག་ཙམ་དང་མཚམས་འཇོག་ཙམ་བྱེད་དུས་བསྟན་པ་བཟོད་པས་ཁོ་རང་གི་ཁང་
ཆུང་ཉེ་འཁྲིས་དང་ཕོ་བྲང་གསར་པའི་རྒྱབ་ནས་འབར་གས་བྱུང་བའི་སྒྲ་ཞིག་ཐོས་པས་ཁོང་གིས་
འཕྲལ་དུ་མེ་མདའ་ཁྱེར་ཏེ་ཕོ་བྲང་གི་བྱང་སྒོའི་འཛིང་རགས་སུ་བརྒྱུགས་པ་དང་། དེ་ནས་གཞུང་
ལམ་ཕ་རོལ་གྱི་རྒྱ་མིའི་རླངས་འཁོར་འབབ་ཚུགས་ལ་མེ་མདའ་རྒྱག་རྩིས་བྱེད་དུས་མེ་མདའི་ཁ་
ནས་མདེའུ་མ་ཐོན། འཁྲིས་ཀྱི་མི་ཞིག་གིས་ཁོང་ལ་ཁོང་གི་མེ་མདའི་ཐོག་གི་བཙའ་ཟློག་ཞག་ཚི་
ཕྱིས་མེད་པས་མེ་མདའ་རྒྱག་མི་ཐུབ་པ་རེད་ཅེས་བཤད་པ་དང༌། ཁོང་གི་མེ་མདའ་བླངས་ནས་ཕྱི་
བདར་བཏང༌། དེ་ཤུལ་ཁོང་གིས་མེ་མདའ་ཐུང་མདའ་ཕྱིར་བཏོན་ནས་ཐེངས་ཁ་ཤས་བརྒྱབ་ཀྱང༌།
འཛིང་རགས་ལས་ལྷུངས་བའི་ཐལ་རྡུལ་གྱིས་མེ་མདའ་ཐུང་མདའ་དེའི་ཁའང་འགགས།
རྒྱ་དམག་གིས་ཡུད་ཙམ་རིང་མེ་སྒྱོགས་རྒྱག་མཚམས་བཞག་རྗེས་ཞོགས་པའི་ཆུ་ཚོད་དྲུག་
པ་ཡས་མས་སུ་སླར་ཡང་མེ་སྒྱོགས་ཐར་ཐོར་རྒྱག་འགོ་བཙུགས། འོན་ཀྱང་། རྒྱ་མིས་མེ་སྒྱོགས་
ཧ་ཅང་ཤུགས་དྲག་གིས་རྒྱག་འགོ་དེ་ཉིན་ཕྱི་པོ་མ་གཏོགས་བཙུགས་མེད། སྐུ་སྲུང་མདའ་ཤོག་གི་
བོད་དམག་གིས་ཕོ་བྲང་གི་ཤར་ནུབ་ཕྱོགས་ཀྱི་རྒྱ་དམག་ལ་རྒོལ་ལན་ཐར་ཐོར་བསློགས་ཀྱང༌། ཧ་
ལམ་དེ་མ་ཉིད་དུ་ནོར་སྟོད་གླིང་ཁ་དང་རྒྱ་མིའི་བརྒྱད་གཅིག་ཞིང་རའི་རྒྱུད་ནས་རྒྱ་མིས་མེ་སྒྱོགས་
ཤུགས་དྲག་ཆེན་པོ་བརྒྱབ་པས་ནོར་གླིང་ཕོ་བྲང་ནུབ་ཕྱོགས་ཀྱི་བོད་དམག་མེ་སྒྱོགས་རྒྱག་མཁན་
ཚོར་ཤི་རྨས་ཚབས་ཆེན་ཕོག་པ་དང༌། གང་ཙམ་རྗེས་ཕོ་བྲང་ཤར་གྱི་སྲུང་དམག་བྲོས་ཕྱིན་ཏེ་
ནོར་གླིང་གི་གཞུང་སྒོར་སྲུང་སྐྱོབ་བྱེད་མཁན་མེད།
ནོར་གླིང་ཕོ་བྲང་ནང་གི་བོད་དམག་སྐུ་སྲུང་མདའ་ཤོག་དང་ཤུལ་ལུས་གཞུང་ཞབས་ཚོས་
དམག་རྒྱག་གི་གྲ་སྒྲིག་བྱས་མེད་པ་དང༌། ཁོ་ཚོར་དམག་འཁྲུག་གི་འཆར་གཞི་དང་བཀོད་
འདོམས་མ་ལག་ཀྱང་མེད་སྟབས་རྒྱ་དམག་གིས་ཚུར་རྒོལ་བྱེད་དུས་ནོར་གླིང་ནང་ཟང་ངི་ཟིང་ངིར་
གྱུར། མི་ཁ་ཤས་ཅི་བྱེད་འདི་བྱེད་མི་ཤེས་པར་ཕོ་བྲང་ནང་ཕར་རྒྱུག་ཚུར་རྒྱུག་བྱེད་བཞིན་ཡོད་
པ་དང༌། ཁ་ཤས་སྐྱིད་ཆུའི་ཕྱོགས་སུ་བྲོས་འགྲོ་གི་ཡོད། གང་ལྟར་དུས་ཡུན་ཐུང་ཙམ་ལས་མ་
སོང་བར་ཕོ་བྲང་ནང་གང་སར་ཤི་རྨས་ཕོག་པའི་མི་ཚོགས་ཀྱིས་ཁེངས། སྐུ་སྲུང་མདའ་དཔོན་
ཕུན་ཚོགས་བཀྲ་ཤིས་ཏཱ་ལའི་བླ་མ་དང་ལྷན་དུ་བྲོས་བྱོལ་དུ་འགྲོ་སྐབས་ཁོང་གིས་སྐུ་སྲུང་མདའ་
ཤོག་གི་དམག་མི་དྲག་རིགས་ཚང་མ་ཏཱ་ལའི་བླ་མའི་སྐུ་སྲུང་དུ་ཁྲིད་ཡོད་པ་དང་། འཐོན་ཁར་ཁོང་
གིས་ནོར་བུ་གླིང་ཁར་སྲུང་སྐྱོབ་བྱེད་པའི་འགན་དབང་སྐུ་སྲུང་མདའ་ཤོག་གི་རུ་དཔོན་སྲེག་ཤིང་
བློ་བཟང་དོན་གྲུབ་ལ་སྤྲད་ཡོད། དེར་བརྟེན། སྐབས་དེར་ནོར་བུ་གླིང་ཁའི་ནང་དམག་དོན་བཀོད་
འདོམས་དཔོན་མཐོ་ཤོས་སྲེག་ཤིང་བློ་བཟང་དོན་གྲུབ་ཆགས་ཡོད། རྒྱ་དམག་གིས་མེ་སྒྱོགས་ཀྱི་
ཚུར་རྒོལ་བྱེད་སྐབས་སྲེག་ཤིང་གིས་ཅི་བྱེད་འདི་བྱེད་མི་ཤེས་པར་ནོར་གླིང་བཀའ་བཀོད་ཁང་
ལ་ཁ་པར་ཐོག་ནས་རང་སྲུང་རྒོལ་ལན་ཇི་བྱེད་སྙན་སེང་དགོངས་སྐོར་ཞུས་པར་མཁན་ཆུང་རྟ་ར་
བ་མདོ་སྔགས་མཐར་ཕྱིན་ནས“དམག་འཐབ་ཇི་དགོས་དེ་ནས་བློས་དཔྱད་དགོས་རྒྱུ”ཞེས་ལན་
གནང་བས་སྲེག་ཤིང་བྱ་ཐབས་བྲལ་ཏེ
རང་ཉིད་དང་བརྒྱ་དཔོན། མདའ་གཉེར་བཅས་གྲོས་བསྡུར་བྱས་སྙིང་རང་སྲུང་ཆེད་དུ་མེ་
སྒྱོགས་གཅིག་དང་། མེག་སིན་གྷན་སྦག་སྦག་ཆེ་བ་གཅིག་ཁྱེར་ཐོག་མེ་སྒྱོགས་རྒྱག་མཁན་
དམག་མི་ཁ་ཤས་མཉམ་འཁྲིད་ཀྱིས་དམག་སྒར་གྱི་ལྷོ་ངོས་ལྟག་སྒོ་ཐོན་ཏེ་ལྕང་མའི་གསེབ་
ནས་མེ་སྒྱོགས་རྒྱག་རྒྱུའི་གྲ་སྒྲིག་ཀ་ཀོར་བྱེད་མུར་མི་དམངས་བཅིངས་འགྲོལ་དམག་
གིས་གཙང་པོའི་ཕ་རིའི་འཛིང་རགས་ནང་ནས་མེ་སྒྱོགས་ཁ་བསྒྲིགས་ཏེ་བརྒྱབ་ཡོང་བའི་
མདེའུའི་ཟིལ་ཤུགས་དང༌། ཐལ་འཚུབ་ཀྱི་འོག[ཏུ]ག་བྱེད་འདི་བྱེད་མེད་པར་གྱུར་ཏེ་ཡུད་
ཙམ་ལུས་ཤིང་། དེ་ནས་ཐལ་འཚུབ་ཕྲན་བུ་འཇགས་འཕྲལ་ཕར་ལྟ་ཚུར་ལྟ་བྱེད་སྐབས་གོང་
གསལ་རོགས་པ་རྣམས་ལྟག་སྒོའི་ནང་འཛུལ་ཟིན་ཏེ་བསྡད་མི་འདུག
ཕལ་ཆེར་དེ་ཉིན་ཞོགས་པའི་མཚམས་སུ་ང་ཕོད་ཀྱི་འགག་པ་རབ་གཞོན་བཀྲ་ཤིས་དབང་
རྒྱལ་བཀའ་ཤག་ལ་ང་ཕོད་ཀྱི་ཡི་གེ་ཞིག་སྐྱེལ་བར་སླེབས་ཀྱང་། འབུལ་ཡུལ་མ་རྙེད་པས་བཀའ་
ཤག་གི་དྲུང་ཡིག་དགེ་རྒྱས་པར་དྲིས་པར། དགེ་རྒྱས་པས་རྟ་ར་བར་འབུལ་ན་ལེགས་ཞེས་ལན་
བཏབ། རྟ་ར་བས་ཡི་གེ་དེ་སྲིད་ཚབ་བློ་བཟང་བཀྲ་ཤིས་སར་ཁྱེར་ཏེ་ལྟ་སྐབས་དེ་ནི་ཨང་ཡིག་
གསང་གནས་ཡིན་སྟབས་གནད་དོན་མ་རྟོགས་པས་ཅི་བྱ་མེད་པར་ལུས། ཕངས་པ་ཞིག་ལ་དུས་
ཕྱིས་སུ་བྲིས་པའི་རྩོམ་ཡིག་ཁག་ནང་ང་ཕོད་ཀྱིས་ཡི་གེ་དེའི་སྐོར་ཚིག་གཅིག་ཀྱང་གླེངས་མེད་
པས་ཡང་སྙིང་དེའི་ནང་གང་བཀོད་ཡོད་པ་ལྐོག་གྱུར་དུ་ལུས་ཡོད། ད་ལྟ་ང་ཚོས་ཛ་དྲག་གི་དུས་
སྐབས་དེར་ང་ཕོད་ཀྱིས་བཀའ་ཤག་ལ་གང་ཤོད་རྩིས་བྱས་ཡོད་དམ་སྙམ་པ་ལས་ཐབས་ཤེས་
གང་ཡང་མེད།
རྒྱ་དམག་གིས་ནོར་བུ་གླིང་ཁའི་ཕྱོགས་སུ་མེ་སྒྱོགས་རྒྱག་བཞིན་པའི་སྐབས་སུ་དྲུང་ཡིག་
དགེ་རྒྱས་པ་ད་དུང་ལས་ཀ་བྱེད་བཞིན་ཡོད་པ་དང༌། ཁོང་གིས་དེ་དུས་ཡི་གེ་ཞིག་བྲིས་པའི་སྐོར་
འདི་ལྟར་ཕྱིར་དྲན་བྱས་ཡོད།
རྩིས་དཔོན་ཤུད་ཁུད་པ་དང༌། རིམ་བཞི་བློ་བཟང་ཚེ་དབང་གཉིས་ནས་ཕྲན་བཀའ་བཀོད་
ཁང་དུ་ཆེད་འབོད་ཀྱིས་བརྗོད་གསལ“བོད་མི་དམངས་རྣམས་ཡར་ལངས་ཏེ་རྒྱ་དམར་
གུང་ཁྲན་ལ་ངོ་རྒོལ་དམག་འཐབ་བྱེད་བཞིན་པ་ཡིན་གཤིས་ཉེ་སྐོར་དགོན་སྡེ་ཁག་དང་
རྒྱ་ཁྱབ་སྒེར་གཞུང་ཆོས་བཅས་ཚང་མས་བསྟན་པ་ཆབ་སྲིད་ཀྱི་བདེ་དོན་གལ་ཆེ་སྙིང་
བཅངས་ཀྱི[ཀྱིས]ལོ་བཅོ་བརྒྱད་ཡན་ནས་དྲུག་ཅུ་མན་གྱི་སེར་སྐྱ་ཇི་ཡོད་གོ་ལག་དང༌།
རྒྱགས་ཕྱེ་རང་འཁུར་གྱིས་ཉིན་མཚན་ལྟོས་མེད་དམག་བསྣོན[སྣོན]དུ་ཡོང་དགོས་པའི་
བཀའ་ཟིན་བཟོ་དགོས”ཞེས་བཀོད་མངགས་བྱུང་བ་བཞིན་དེ་དོན་བཀོད་ཟིན་བཟོས་ཏེ་
མིག་སྟོན་བཀའ་རྒྱ་བཅོ་ལྔ་སྐོར་གཙང་བྲིས་ཐོག་བཀའ་བཀོད་ཁང་ནས་དམ་ཕྲུག་བརྒྱབ་སྟེ་
གཏོང་རྩིས་བྱས་ཀྱང༌། མེ་སྒྱོགས་ཀྱི་སྒྲ་སྐད་ཇེ་ཆེ་དང༌། མདེའུ་ཆར་ལྟར་བབས་པའི་ཁྲོད་
དུ་བཀོད་རྒྱ་བསྐྱེལ[སྐྱེལ]བའི་གོ་སྐབས་མ་བྱུང༌།
དགེ་རྒྱས་པས་བཀའ་རྒྱ་དེ་མང་ཚོགས་ལ་རྩ་བ་ནས་འགྲེམས་སྤེལ་བྱེད་ཐུབ་མེད་ཀྱང༌། དམག་
འཁྲུག་དེའི་རྗེས་ལ་རྒྱ་མིས་ནོར་བུ་གླིང་ཁ་ནས་རྙེད་སོན་བྱུང་བའི་ཡིག་ཆ་འདི་འདྲ་ཞིག་པར་སྐྲུན་
བྱས་ཡོད་དེ།
རྒྱ་ཆེའི་རྫོང་གཞིས་ཁག་ལ། ཁམས་བོད་སྐྱ་སེར་མི་དམངས་ཀྱིས་གུང་ཁྲན་ཏང་ལ་ངོ་ངོ་རྒོལ་
དང་བོད་རང་བཙན་ཡོང་ཐབས་ཀྱི་དྲག་པོའི་འཐབ་རྩོད་བྱེད་བཞིན་ཡོད་པས་ཆོས་ལྡན་ཞིང་
གི་སྐྱ་སེར་མི་དམངས་ཚང་མས་སངས་རྒྱས་བསྟན་པའི་དོན་དུ་བསམས་ནས་དམག་དཔུང་
དུ་ཞུགས་དགོས། རང་ལོ་བཅོ་བརྒྱད་ཡན་ནས་རང་ལོ་དྲུག་ཅུ་མན་ཚང་མས་དམག་ཞུགས་
ཐོ་འགོད་བྱེད་དགོས་པ་དང༌། གནས་སྐབས་རིང་མཚོན་ཆ་དང་། མདེའུ། རྒྱགས་ཆས་
སོགས་རང་གིས་མཁོ་སྒྲུབ་བྱས་ཏེ་ལྷ་སར་འཕྲལ་མ་ཉིད་དུ་ཡོང་དགོས། འགོར་འགྱངས་
གཏོང་མི་ཉན། གལ་ཏེ་འཆི་རྒྱུར་སྐྲག་སྟེ་སངས་རྒྱས་བསྟན་པའི་དོན་ལ་འགན་མི་འཁུར་
བར་སྣང་མེད་གཏོང་མཁན་བྱུང་ན་ཐག་གཅོད་ནན་པོ་བྱེད་རྒྱུ་ཡིན།
རྒྱ་ནག་གཞུང་གིས་ཡིག་ཆ་དེ་ཆེས་ཐོག་མར་ཕྱི་ལོ་༡༩༥༩ ལོའི་དཔྱིད་ཀར་གསང་བའི་དེབ་
རིགས་ཤིག་ནང་པར་སྐྲུན་བྱས་ཡོད་པ་དང་། དེའི་ནང་ཁོ་ཚོས་ཡིག་ཆ་དེར་ཟླ་དུས་ཚེས་གྲངས་
དམིགས་བསལ་བཀོད་མེད་པ་དང་དེ་བོད་ལྗོངས་ཚོགས་འདུའི་བཀའ་ཡིག་རེད་ཅེས་བཀོད་ཡོད།
དེ་ལྟར་ཡང༌། ཁོང་ཚོས་ཡིག་ཆ་དེ་ཕྱིས་སུ་ནང་ཁུལ་དཔྱད་གཞིའི་དེབ་ཅིག་ནང་པར་སྐྲུན་བྱས་
ཡོད་པ་དང༌། དེའི་ནང་ཁོ་ཚོས་དེར་ཕྱི་ཟླ་༣ ཚེས་༡༣ ཉིན་གྱི་ཟླ་ཚེས་བཀོད་ཡོད་པས་མ་ཚད།
ད་དུང“བོད་གཞུང་གིས་དྲག་པོའི་གྱེན་ལོག་གི་འཆར་གཞི་བཏིང་བའི”དཔང་རྟགས་ཀྱི་ཚུལ་དུ་
ཡིག་ཆ་དེ“བོད་རང་བཙན་མི་དམངས་ཚོགས་འདུའི”བཀའ་ཡིག་རེད་ཅེས་བཀོད་ཡོད། ཕྱི་ཟླ་༣
ཚེས་༡༣ཉིན་གྱི་ཟླ་ཚེས་དེ་ལྷ་སའི་བྱུང་བ་རིམ་པ་གཞིར་བཞག་ན་ཅུང་སྔ་དྲགས་པར་སྣང་ཡང༌།
དེབ་དེའི་རྒྱ་ནག་གཞུང་གི་རྩོམ་སྒྲིག་པ་ཚོས་དེར་འགྲེལ་བཤད་གང་ཡང་བརྒྱབ་མེད། དེ་ཉིན་“དྲག་
པོའི་འཐབ་རྩོད”འགོ་ཚུགས་མེད་པ་དང༌། ཉིན་སྔོན་མ་དེའམ། ཕྱི་ཟླ་༣ ཚེས་༡༢ ཉིན་ཞོལ་པར་
ཁང་གི་བོད་ལྗོངས་ཚོགས་འདུའི་ཐོག“བོད་གཞུང་བཀའ་ཤག་ལ་རྒྱ་དམར་བོད་ཀྱི་ལས་དོན་ཨུ་
ཡོན་ལྷན་ཁང་དང་རྒྱ་དམག་བོད་ལྗོངས་དམག་ཁུལ་ཁང་དང་ཞི་བའི་གྲོས་མོལ་ཡོང་བའི་རེ་བ་
ཞུ” རྒྱུའི་གྲོས་ཆོད་བཞག་མ་ཐག་རེད། དེར་བརྟེན། ཡིག་ཆ་དེ་ཕྱི་ཟླ་༣ ཚེས་༢༠ཉིན་གྱི་དམག་
འཁྲུག་སྐབས་དགེ་རྒྱས་པས་བྲིས་ཤིང་། དེའི་ཐོག“བོད་གཞུང་གི་དམ་ཕྲུག་བརྒྱབ”ཀྱང་རྩ་བ་ནས་
འགྲེམས་སྤེལ་བྱེད་མི་ཐུབ་པའི་བཀའ་རྒྱ་དེ་ཡིན་སྲིད་པ་དང༌། རྒྱ་ནག་གཞུང་གིས་ཡིག་ཆ་དེར་
དུས་ཕྱིས་སུ་བརྒྱབ་པའི་འགྲེལ་བཤད་ཚང་མ་བདེན་པ་ཡིན་མི་སྲིད་པ་ལྟ་བུར་སྣང་།
དེ་ཉིན་ཉིན་དགུང་རྒྱབ་ལ་རྒྱ་དམག་གིས་ནོར་བུ་གླིང་ཁར་མེ་སྒྱོགས་རྒྱག་སྐབས་ལོ་ཕོ་ན་
གཞོན་པའི་ཐུབ་བསྟན་མཁས་བཙུན་ཞེད་ཐག་ཆོད་དེ་ཞང་པོའི་ནང་ལ་སོང་བ་དང༌། དེར་སླེབས་
མ་ཐག་ནོར་བུ་གླིང་ཁའི་ནང་ཡོད་པའི་གཞུང་ཞབས་ཚང་མ་ཚོགས་འདུར་ཡོང་དགོས་ཞེས་ལན་
འབྱོར། དེ་དུས་ལྕགས་པོ་རི་རྒྱ་ལག་ཏུ་ཤོར་ཟིན་པ་དང༌། མཁན་ཆུང་རྟ་ར་བས་མི་ཁ་ཤས་ཁྲིད་
དེ་ལྕགས་པོ་རིར་གནས་ཚུལ་ལ་ལྟ་ཞིབ་བྱེད་པར་ཕྱིན་པ་དང༌། རི་སུལ་ཞིག་ཏུ་ཏོག་ཙམ་སྡོད་རིང་
རྒྱ་དམག་གིས་ཁོ་ཚོའི་ཕྱོགས་སུ་མེ་སྒྱོགས་ཐེངས་ཁ་ཤས་བརྒྱབ་ཀྱང་སྟབས་ལེགས་ཏེ་ཁོ་ཚོར་
རྨས་སྐྱོན་མ་ཕོག་པར་ནོར་བུ་གླིང་ཁར་ཕྱིར་ལོག་ཐུབ་པ་བྱུང་བ་རེད། ཚོགས་འདུའི་ཐོག་མཁན་
ཆུང་རྟ་ར་བས“ནོར་བུ་གླིང་ཁའི་ནང་བསྡད་ན་རྒྱ་མིར་ཕར་རྒོལ་ཡོང་རྒྱུ་ལྟ་ཅི། རང་གི་སྲོག་ཀྱང་
འཆོར་ཉེན་ཡོད། དེར་བརྟེན། སྙིང་སྟོབས་གང་ཡོང་བསྐྱེད་དེ་ཐབས་བརྒྱ་ཇུས་སྟོང་གིས་ནོར་བུ་
གླིང་ཁ་ནས་གསོན་པོར་ཐར་ཐབས་བྱེད་དགོས”ཞེས་གསུངས། འོན་ཀྱང༌། ཁོ་ཚོས་ནོར་བུ་གླིང་
ཁ་ནས་ཇི་ལྟར་གསོན་པོར་ཐར་ཐབས་བྱེད་དགོས་པའི་ཐོག་ལ་གྲོས་བསྡུར་མ་བྱས་པར་རང་རང་
སོ་སོས་ཐབས་ཤེས་གཏོང་རྒྱུ་བྱས།
བསྟན་པ་བཟོད་པ་སོགས་ཀྱིས་ནོར་གླིང་ཕོ་བྲང་གི་བྱང་སྒོའི་འཛིང་རགས་བསྐྱུར་བ་དང༌།
ཚང་མ་གང་སར་ཁ་འཐོར་དགུ་འཐོར་དུ་སོང༌།
ཉིན་དགུང་རྗེས་རྒྱ་དམག་གིས་གློ་བུར་དུ་ནོར་བུ་གླིང་ཁའི་ཐོག་ཏུ་མེ་སྒྱོགས་རྒྱག་ཤུགས་ཆེ་
རུ་བཏང་བ་དང་། ཉི་རྒས་མཚམས་སུ་རྒྱ་དམག་གི་མེ་སྒྱོགས་ཛ་དྲག་ཆེ་ཤོས་སུ་གྱུར། སྐབས་
དེར་ནོར་གླིང་ཕོ་བྲང་ནང་ཡོད་པའི་བོད་པ་ཚོའི་མི་ཚེའི་ལོ་རྒྱུས་དང་ཕྱིར་དྲན་རྩོམ་ཡིག་ཚང་མའི་
ནང་མགྲིན་དབྱངས་གཅིག་མཐུན་གྱིས་རྒྱ་མིས“མེ་སྒྱོགས་དྲག་ཆར་བབ་པ་ལྟར་བརྒྱབ”ཅེས་
བྲིས་ཡོད།
ཕྱི་ལོ་༡༩༥༩ ལོའི་ཟླ་༣ ཚེས་༢༠ ཉིན་གྱི་ཕྱི་དྲོ་ལྷ་སའི་དུས་ཚོད་ཆུ་ཚོད་གསུམ་པ་ཡས་
མས་དང༌། པེ་ཅིང་གི་དུས་ཚོད་ཆུ་ཚོད་ལྔ་པ་ཡས་མས་སུ་རྒྱ་དམག་གིས་ནོར་བུ་གླིང་ཁའི་ཐོག་མེ་
སྒྱོགས་ཀྱི་དྲག་རྒོལ་ཆེན་པོ་བྱེད་འགོ་བཙུགས།
རྒྱ་ནག་གཞུང་གི་དམར་ཤོག་ཚོགས་པའི་ལོ་རྒྱུས་ཡིག་ཆའི་ནང་རྒྱ་དམག་གིས་ཡ་ང་སྙིང་རྗེ་མེད་
པའི་སྒོ་ནས་བོད་པའི་རྩ་ཆེའི་རིག་གནས་ཤུལ་དངོས་ནོར་བུ་གླིང་ཁར་མེ་སྒྱོགས་ཀྱིས་གཏོར་
བཤིག་བཏང་བའི་སྐོར་ལ་དེར“མེ་སྒྱོགས་ཤུགས་དྲག་གིས་བརྒྱབ ”ཅེས་འགྲེལ་བཤད་ཐུང་
ཙམ་ལས་བྱས་མེད་ཀྱང༌། ཇིའི་ཡའུ་ཧྲོན་གྱིས་དེའི་སྐོར་ལ་འདི་ལྟར་ཅུང་རྒྱས་ཙམ་འགྲེལ་བཤད་
བརྒྱབ་ཡོད་དེ།
ཕྱི་དྲོའི་ཆུ་ཚོད་གཉིས་པར་ནོར་བུ་གླིང་ཁར་དཔུང་འཇུག་བྱེད་འགོ་བཙུགས། མདའ་ཤོག་
ཨང་༣༠༨ ཀྱི་མེ་སྒྱོགས་ཚང་མ་དང༌། མདའ་ཤོག་ཨང་༡༥༥ ཡིས[ནོར་གླིང་ཕོ་བྲང་གི་
ནུབ་ཕྱོགས་སུ་ཡོད་པའི]སྔོན་གཤེགས་དཔའ་བོའི་བང་སོའི་ནང་གྲབས་གཤོམ་བྱས་པའི་
མི་ལི་མི་ཊར་༦༠ ཅན་གྱི་མེ་སྒྱོགས་དང་། མི་ལི་མི་ཊར་༨༢ ཅན་གྱི་མེ་སྒྱོགས་གནམ་
བླུག །ལྡོག་ཤུགས་མེད་པའི་མེ་སྒྱོགས་བཅས་ཀྱིས་དུས་གཅིག་ལ་ནོར་བུ་གླིང་ཁའི་ཐོག་
དྲག་རྒོལ་བྱས། འདི་ནི་ཕྱོགས་ཡོངས་ནས་མེ་སྒྱོགས་ཀྱི་དྲག་རྒོལ་ཞིག་རེད། ཁོ་ཚོས་
ནོར་བུ་གླིང་ཁའི་ཤར་ཕྱོགས་ནས་འདོམ་ཕྱེད་བཅོ་ལྔའི་ས་ཁྱོན་ཐོག་མེ་སྒྱོགས་བསྟུད་མར་
བརྒྱབ་པ་དང་རིམ་པས་མེ་སྒྱོགས་ཀྱི་ཁ་ཕྱོགས་ནུབ་ཕྱོགས་སུ་བསྒྱུར་ཏེ་ངོ་ལོག་ཇག་པ་ཚོ་
ནོར་བུ་གླིང་ཁའི་ཤར་ནས་ནུབ་ཏུ་མི་འབྲོས་ཐབས་མེད་བཟོས་པ་རེད།
ཇིའི་ཡའུ་ཆྔོན་གྱིས་རྒྱ་དམག་མདའ་ཤོག་ཨང་༡༥༥ ཡི་ཟིལ་ཤུགས་ཅུང་ཆུང་བའི་མེ་སྒྱོགས་
སྐོར་ཞིབ་པར་བཀོད་ཡོད་ཀྱང༌། ཁོང་གིས་མེ་སྒྱོགས་མདའ་ཤོག་ཨང་༣༠༨ ཀྱི“མེ་སྒྱོགས་ཚང་
མའི”ནང་མེ་སྒྱོགས་གང་དང་གང་ཡོད་པ་གསལ་པོར་བཀོད་མེད། མི་ལོ་བཅུ་ཕྲག་ཁ་ཤས་རྗེས་
ལ་རྒྱལ་སྲུང་སློབ་གྲྭ་ཆེན་མོའི་དགེ་རྒན་ཆེ་མོ་ཞུད་ཡན་གྱིས་སྐབས་དེའི་རྒྱ་དམག་གི་མེ་སྒྱོགས་
དམག་ཤུགས་ཕྱིར་བསྒྲགས་འདི་ལྟར་བྱས་ཡོད།
བོད་ཁུལ་གྱི་ངོ་ལོག་ཟིང་འཁྲུག་ཞོད་འཇགས་གཏོང་བའི་འགག་རྩའི་དམག་འཁྲུག་ནི་ཕྱི་
ལོ་༡༩༥༩ ལོའི་ཟླ་༣ པའི་ལྷ་སའི་གཡུལ་འགྱེད་དེ་ཡིན་པ་དང་། དེའི་ནང་མི་དམངས་
བཅིངས་འགྲོལ་དམག་མེ་སྒྱོགས་དམག་གིས་ནུས་པ་གཙོ་བོ་བཏོན་ཡོད། བོད་ཀྱི་ས་
བབ་གནས་སྟངས་དམིགས་བསལ་ཡིན་པ་དང༌། ངོ་ལོག་ཟིང་འཁྲུག་ཞོད་འཇགས་གཏོང་
སྐབས་བོད་ལྗོངས་དམག་ཁུལ་ཁང་ལ་ཨུ་རུ་སུའི་མི་ལི་མི་ཊར་༡༢༢ ཅན་གྱི་ཧོ་ཝི་ཛར་
མེ་སྒྱོགས་དང༌། མི་ལི་མི་ཊར་༧༦ ཅན་གྱི་མེ་སྒྱོགས། མི་ལི་མི་ཊར་༡༢༠ ཅན་གྱི་མེ་
སྒྱོགས་གནམ་བླུག་བཅས་གོ་མཚོན་ལྡན་པའི་རླངས་འཁོར་གྱིས་འདྲུད་འཐེན་ནུས་པའི་མེ་
སྒྱོགས་མདའ་ཤོག་ཨང་༣༠༨ ལས་མེད། མཚོན་ཆ་འདི་ཚོ་དམག་ཁུལ་ཁང་གི“དམག་
ཤུགས་ནུས་པ་གཙོ་བོ”རེད། ཚེས་༢༠ཉིན་གྱི་ཕྱི་དྲོ་མི་དམངས་བཅིངས་འགྲོལ་དམག་
གིས་ངོ་ལོག་ཇག་པ་བསྡུ་རུབ་བྱེད་ཡུལ་ཏཱ་ལའི་བླ་མའི་དབྱར་ཁའི་ཕོ་བྲང་ནོར་བུ་གླིང་ཁར་
དཔུང་འཇུག་བྱས། ཀྲུང་དབྱང་གིས་འཛུགས་སྐྲུན་དངོས་པོར་གཏོར་བཤིག་གཏོང་མི་ཆོག་
པའི་མཛུབ་སྟོན་བྱས་ཡོད་པ་ལྟར་མེ་སྒྱོགས་དམག་གིས་མི་ལི་མི་ཊར་༡༢༢ ཅན་གྱི་ཧོ་ཝི་
ཛར་མེ་སྒྱོགས་བེད་སྤྱད་དེ་ཕོ་བྲང་ནང་གི་ས་སྟོང་ཐོག་ཡོད་པའི་ངོ་ལོག་ཇག་པ་ཚོའི་ཐོག་
རྒོལ་རྡུང་བཏང་བ་དང༌། མེ་སྒྱོགས་དྲག་པོ་འདོམ་ཕྱེད་བཅོ་ལྔའི་ཚད་དུ་བསྟུད་མར་བརྒྱབ་སྟེ་
རིམ་པས་ངོ་ལོག་ཇག་པ་སྟོང་ཕྲག་མང་པོ་ནོར་བུ་གླིང་ཁའི་ནང་ནས་མེད་པ་བཟོས། སྒྱོགས་
མདེལ་དེ་ཚོས་ཧ་ལམ་མིག་ཡོད་པ་ལྟར་ཇག་པའི་རྗེས་བདས་ཏེ་སར་ལྷུངས་ནས་གས་པ་
དང་ཁོ་ཚོ་དང་ཁོ་ཚོའི་རྟ་དུམ་བུ་མང་པོར་གས་འཐོར་བཏང་བས་ལྷ་ས་གྲོང་ཁུལ་གྱི་ངོ་ལོག་
ཟིང་འཁྲུག་སློང་མཁན་གྱི་གཙོ་ཤུགས་ཚལ་པར་བཏང་བ་རེད།
མདའ་ཤོག་གཅིག་ནང་རུ་ཤོག་གཉིས་སམ། གསུམ་ཡོད་ཅིང་། རུ་ཤོག་རེར་ཧོ་ཝི་ཛར་མེ་སྒྱོགས་
ཉི་ཤུ་རྩ་བཞི་ནས་སུམ་ཅུ་སོ་དྲུག་བར་ཡོད། (སྐྱིད་ཆུའི་ལྷོ་ངོགས་ཀྱི) མེ་སྒྱོགས་མདའ་ཤོག་ཨང་
༣༠༨ ལ་ཤུགས་དྲག་ཆེ་བའི་མི་ལི་མི་ཊར་༡༢༢ ཅན་གྱི་ཧོ་ཝི་ཛར་མེ་སྒྱོགས་བཅུ་ཕྲག་ཁ་ཤས་
ཡོད་ངེས་ཤིང༌། རྒྱ་དམག་གིས་ནོར་བུ་གླིང་ཁའི་ཐོག་མེ་སྒྱོགས་ཀྱི་དྲག་རྒོལ་བྱེད་སྐབས་དེ་ཚོས་
རྒྱ་དམག་གི་མདེལ་ཤུགས་གཙོ་བོ་བྱས་ཡོད་པ་དང༌། ནོར་བུ་གླིང་ཁའི་ནུབ་ཕྱོགས་ཀྱི་མདའ་
ཤོག་ཨང་༡༥༥ ཁོ་ཚོའི་རམ་འདེགས་དམག་ཤུགས་ཙམ་རེད།
དུས་ད་ལྟ་བར་རྒྱ་ཕྱོགས་ཀྱི་ཡིག་ཆའི་ནང་ནས་རྒྱ་དམག་གིས་ནོར་བུ་གླིང་ཁར་མེ་སྒྱོགས་
བརྒྱབ་པའི་གནས་ཚུལ་ཞིབ་ཆ་ཆེ་ཤོས་དང་ཇི་མ་ཇི་བཞིན་གསལ་བ་སྐབས་དེའི་རྒྱ་དམག་མདའ་
ཤོག་ཨང་༣༠༨ པའི་བརྒྱ་ཤོག་༣ པའི་བཀོད་འདོམས་པ་ཝང་གོ་ཀྲན་གྱིས་བརྒྱབ་པའི་འགྲེལ་
བཤད་དེ་ཆགས་ཡོད་ཅིང༌། ཁོང་གིས་ཕྱིར་དྲན་འདི་ལྟར་བྱས་ཡོད་དེ།
ང་ཚོའི་དམག་དཔུང་གིས་ལྕགས་པོ་རི་བླངས་ཟིན་རྗེས་ཧ་ལམ་འཕྲལ་མ་ཉིད་དུ་གློག་
ཞགས་འཁྱུགས་པ་ལྟར[ནོར་བུ་གླིང་ཁའི]མཐའ་བསྐོར་བ་དང་། ང་ཚོའི་མདའ་ཤོག་ཧྲིལ་
པོའི་མེ་སྒྱོགས་ཀྱིས་དེ་ཕྱོགས་སུ་སྒྱོགས་མདེལ་མཚམས་མི་བཞག་པར་འཕངས།
དམག་འཁྲུག་མ་བརྒྱབ་སྔོན་ནས་ང་ཚོའི་མདའ་ཤོག་གིས་ནོར་བུ་གླིང་ཁའི་ནང་གི་ས་ཁྱོན་
ཧྲིལ་པོ་བརྒྱ་ཤོག་སོ་སོའི་མེ་སྒྱོགས་རྒྱག་ཡུལ་དུ་དབྱེ་བ་ཕྱེ་ཡོད་པས། ད་ལྟ་མདའ་ཤོག་
ཧྲིལ་པའི་མེ་སྒྱོགས་ཀྱིས་གོ་རིམ་ལྡན་པ་དང༌། གནད་ལ་འཁེལ་བའི་མདེལ་ཤུགས་ཛ་དྲག་
གིས་སྐྱིད་ཆུའི་ལྷོ་ཕྱོགས་ནས་བྱང་ཕྱོགས་སུ་བརྒྱབ། རུ་ཤོག་རེའི་བརྒྱ་ཤོག་གསུམ་གྱི་
སྒྱོགས་མདེལ་ཁྱུ་དང་ཁྱུ་བྱས་ཏེ་མཁའ་དབྱིངས་སུ་དྲ་བ་ལྟར་ཕུར་བ་དང༌། [ནོར་བུ་གླིང་
ཁར]མེ་སྒྱོགས་ཀྱི་དྲག་རྒོལ་ཚ་ནན་བྱས།
ནོར་བུ་གླིང་ཁའི་སྲུང་བྱར་ཡོད་པའི་ངོ་ལོག་ཇག་པ་མང་ཆེ་བ་མཚོ་སྔོན་དང༌། ཀན་སུའུ།
ཁམས། ཡུན་ནན་ནས་ཡོང་བའི་རྟ་དམག་ཡིན་པ་དང། ཁོ་ཚོ་ནི་རྩ་དོན་ཆེད་རང་སྲོག་བློས་
གཏོང་ནུས་མཁན་གྱི་མི་ཨུ་ཚུགས་ཚ་པོ་ཤ་སྟག་རེད། ཁོ་ཚོས་ཁོ་རང་ཚོར་མི་མང་པོ་དང་
མེ་མདའ་མང་པོ་ཡོད་ཐོག །ནོར་བུ་གླིང་ཁའི་ལྕགས་རི་མཐོ་པོ་དང་མཐུག་པོ་ཡོད་པར་
བརླམས་ཏེ་མིག་མདུན་དུ་ལྕགས་པོ་རི་ང་ཚོར་ཤོར་ནའང༌། ད་དུང་ཨུ་ཚུགས་ཀྱིས་ང་ཚོ་
དང་ལན་གཅིག་འཛིངས་ནས་འགོག་རྒོལ་བྱེད་དགོས་བསམ་གྱི་ཡོད། འོན་ཀྱང༌། བློ་ཡུལ་
ལས་འདས་པ་ཞིག་ལ་ཁོ་ཚོས་དེ་ལྟར་བྱས་པར་བརྟེན་ཁོ་རང་ཚོ་རྙི་ལ་ཕོག་པའི་རི་དྭགས་
ལྟ་བུར་གྱུར་པ་དང༌། ང་ཚོའི་མེ་སྒྱོགས་དམག་གིས་ཁོ་ཚོ་ནོར་བུ་གླིང་ཁའི་ནང་བཀག་སྟེ་
ཁྱི་བརྡུངས་བརྡུངས་བཟོས་པ་རེད།
མེ་སྒྱོགས་ཀྱི་མདེའུའི་ཚོགས་ཐེངས་དང་པོ་ནོར་བུ་གླིང་ཁའི་ནང་ལྷུངས་མ་ཐག་ངོ་ལོག་
ཇག་པ་ཚོ་གྲོག་ཚང་ནང་ཆུ་ཁོལ་བླུགས་པའམ། ཡང་ན་སྦྲང་ཚང་ལ་མེ་བརྒྱབ་པ་ལྟར་ཟང་
ངི་ཟིང་ངིར་གྱུར་ཏེ་སྨྱོ་བ་ལྟར་གང་སར་ཕར་རྒྱུག་ཚུར་རྒྱུག་གིས་སྲོག་མགོ་འཐོན་ཐབས་
བྱས། འོན་ཀྱང་། ཁོ་ཚོས་གང་དུ་བྲོས་པ་དང༌། འདྲེ་ལྟར་ངུ་འབོད་བྱས་པ། སྤྱང་ཀི་ལྟར་
སྐད་ངན་བརྒྱབ་ཀྱང་གང་ལྟར་འབྲོས་ས་ཡིབ་ས་མེད་པས་ཡན་ལག་ཆད་པའམ། ཡང་ན་
ལུས་པོ་དུམ་བུར་གས་ཏེ་འཆི་རྒྱུ་ལས་མེད།
གོང་གི“རྟ་དམག”ཅེས་པའི་ཚིག་དེ་མི་མགོ་སྐོར་བྱེད་ཀྱི་ཐ་སྙད་ཅིག་རེད། ཁམས་དང་ཨ་
མདོ་ནས་ལྷ་སར་ཡོང་བའི་འབྲོག་པ་ཚོར་རྟ་ཡོད་སྲིད་ཀྱང༌། ཁོ་ཚོ་ནི་དམག་སྦྱོང་ཐོབ་པའི་དམག་
མི་མིན་པས་མ་ཚད། “རྟ་དམག”དེ་བས་ཀྱང་མ་རེད།
ཝང་གོ་ཀྲན་གྱིས་རྒྱ་དམག་གིས་ནོར་བུ་གླིང་ཁའི་ཐོག་མེ་སྒྱོགས་རྒྱག་སྐབས་ཁོ་ཚོར་དེའི་
ནང་དང་ཉེ་འཁོར་དུ“ངོ་ལོག་ཇག་པ་ལྔ་སྟོང་ལས་མང་བ”ཡོད་པའི་གསང་བའི་གནས་ཚུལ་ཐོབ་
ཡོད་ལུགས་བཤད་ཡོད་ཀྱང༌། རྒྱ་མིའི་ཚོད་དཔག་དེ་ཁོ་ཚོས་དེ་ཁུལ་དུ་ཡོད་པའི་བོད་པ་ཚང་
མ“ངོ་ལོག་ཇག་པར”ངོས་འཛིན་བྱས་ནས་བྱུང་ཡོད་པ་དང༌། ཁོ་ཚོས་མི་ཆོས་ལས འདས་པའི་
མིང་འདོགས་དེ་བེད་སྤྱད་དེ་བོད་པ་མང་པོ་དམར་གསོད་བཏང་བ་ལུགས་མཐུན་ཡིན་ཚུལ་ཤོད་ཀྱི་
ཡོད། དོན་དངོས་ཐོག་བོད་པའི་ཡིག་ཆ་ཁག་ནང་དེ་ཉིན་ནོར་བུ་གླིང་ཁའི་ནང་ལྷ་སའི་གྲོང་མི་དང༌།
བོད་དམག་གི་བཟའ་མི་བུ་ཕྲུག །ལྡུམ་རར་བདག་གཉེར་བྱེད་མཁན། ཕོ་བྲང་གི་གད་པ། གཡོག་
པོ༑ གྲྭ་པ། དཔོན་རིགས། གཞུང་ཞབས་སོགས་མི་མང་དཀྱུས་མ་ཧ་ཅང་མང་པོ་ཡོད་པ་གསལ།
རྒྱ་དམག་གི་མེ་སྒྱོགས་རྒྱག་ཤུགས་རྩེ་མོར་སོན་པའི་སྐབས་སུ་བསྟན་པ་བཟོད་པར་ཏཱ་ལའི་
བླ་མའི་པར་པ་ཕྲེང་རིང་འཇིགས་མེད་ཐུག 
རྒྱ་མིའི་མེ་སྒྱོགས་ཀྱི་སྐད་སྒྲ་ཡུད་ཙམ་འཇགས་སྐབས་ཕྲེང་རིང་འཇིགས་མེད་ཀྱིས“ང་དང་
མཉམ་དུ་ཤོག ང་གཉིས་ཕོ་བྲང་ནང་པར་ཆས་དང་སྤྱིན་ཤོག་ལེན་པར་འགྲོ། ང་གཉིས་ཀྱིས་
འདིར་གང་དང་གང་བྱུང་བ་ཚང་མ་འཛམ་གླིང་མི་མང་གིས་ཤེས་རྟོགས་ཡོང་ཆེད་པར་བརྒྱབ་རྗེས་
སྤྱིན་ཤོག་ཁྱེར་ཏེ་འདི་ནས་འབྲོས་ཐབས་བྱས་ཆོག”ཅེས་དང༌། དེ་རྗེས་མེ་མདའི་ཁ་ཨོག་མའི་
འོག་ལ་བཙུགས་ཏེ“འོན་ཀྱང་། གལ་སྲིད་ཁོ་ཚོས་ང་གཉིས་བཟུང་ན་རང་སྲོག་རང་གིས་གཅོད་
དགོས"ཞེས་གསུངས།
ཁོང་གཉིས་ཀྱིས་ཕོ་བྲང་ནང་ནས་པར་ཆས་བླངས་པ་དང༌། ཕྱིར་ལྡུམ་རའི་ནང་སླེབས་ཏེ་པར་
རྒྱག་རྩིས་བྱེད་སྐབས་གློ་བུར་དུ་སྒྱོགས་མདེལ་ཞིག་ཁོང་གཉིས་ཀྱི་ཉེ་འཁྲིས་སུ་ལྷུངས་ཏེ་འབར་
གས་བྱུང་བས་ཁོང་གཉིས་ཁག་ཁག་ཏུ་གྱེས། དེ་རྗེས་རྒྱ་མིའི་མེ་སྒྱོགས་ཀྱི་རྒོལ་རྡུང་ཤུགས་
དྲག་སྔར་ལས་ཇེ་ཆེར་སོང་བར་བརྟེན་ཁོ་གཉིས་ཕོ་བྲང་ནང་ཕར་བྲོས་ཚུར་བྲོས་བྱེད་དགོས་
བྱུང་སྟབས་ཕན་ཚུན་ངོ་འཕྲད་གཏན་ནས་བྱུང་མེད་པས་མ་ཚད། རྒྱ་མིས་ནོར་གླིང་ཕོ་བྲང་གཏོར་
བཤིག་བཏང་བའི་གནས་སྟངས་པར་བརྒྱབ་སྟེ་ཡིག་ཚགས་སུ་ཉར་ཐུབ་མེད།
ཐུབ་བསྟན་མཁས་བཙུན་དང་རོགས་པ་ཁ་ཤས་ནོར་གླིང་ཕོ་བྲང་གི་ལྕགས་རི་སེར་པོའི་ནང་
རོལ་གྱི་ཕོ་བྲང་ཞིག་ནང་ཡིབ་ནས་ཡོད་ཅིང༌། ཚང་མས་རང་གི་ལུས་སྦྱར་མཚོན་སྲུང་གའུ་ཁ་
ཕྱེ་སྟེ་མཚོན་སྲུང་རིལ་བུ་མིད་ཁྱུར་གཏོང་བཞིན་པའི་སྐབས་སུ་རྒྱ་མིའི་སྒྱོགས་མདེལ་གཅིག་ཕོ་
བྲང་དེར་ཕོག །ཟང་ཟིང་ཁྲོད་ཅི་བསམ་འདི་བསམ་མེད་པར་ཁོ་ཚོས་ཕོ་བྲང་གི་ཕྱིར་བརྒྱུགས་
པ་དང་། ཕྱིར་སླེབས་མ་ཐག་རྒྱ་དམག་གི་སྒྱོགས་མདེལ་སེར་བ་བབ་བབ་ཟག་པས་ཚང་མ་ཕྱོགས་
བཞི་མཚམས་བརྒྱད་དུ་བྲོས་ཏེ་ཁ་བྲལ། གློ་བུར་དུ་ཐུབ་བསྟན་མཁས་བཙུན་གྱི་རྐང་པ་གཡོན་པར་
གྲི་བཙུགས་པ་ལྟ་བུའི་ན་ཟུག་བྱུང་བས་ལྟ་སྐབས་རྐང་པར་སྒྱོགས་མདེལ་གྱི་མདེལ་ཧྲུག་ཅིག་ཕོག་
ཡོད་པ་དང༌། ཧ་ལམ་དེ་མ་ཉིད་དུ་མདེལ་ཧྲུག་གཞན་ཞིག་ཁོང་གི་མཁུར་ཚོས་གཡས་པར་ཕོག་
པས་རྨ་ཁ་གཉིས་ལས་ཁྲག་ནར་ནར་དུ་ཟག །ཁོང་གིས་ན་ཟུག་ལ་བཟོད་སྒོམ་བྱས་པ་དང༌། ལུས་
ཤུགས་གང་ཡོད་ཀྱིས་རྟ་རའི་ཕྱོགས་སུ་བསྐྱོད། དེའི་ཉེ་འཁྲིས་སུ་འབྱོར་མ་ཐག་སྒྱོགས་མདེལ་
ཞིག་རྟ་རའི་སྒོ་འགྲམ་དུ་ལྷུངས་ནས་འབར་གས་བྱུང་བས་རྟ་རའི་སྒོ་འགག་པ་དང༌། ནང་དུ་ཡིབ་
ནས་ཡོད་པའི་མི་ལ་རྨས་སྐྱོན་ཚབས་ཆེན་བཏང༌། ཁོང་གིས་ཕྱི་ནས་རྨས་སྐྱོན་ཕོག་པའི་མིའི་ངུ་
འབོད་དང་། འཇིགས་དངངས་ཀྱིས་ཟིན་པའི་རྟའི་ཆོ་ངེ་ཐོས་ཀྱང་བྱ་ཐབས་ཟད།
ཐུབ་བསྟན་མཁས་བཙུན་གྱི་ལུས་པོ་ཡོངས་རྫོགས་ཁྲག་གིས་ཚོས་ཡོད་པ་དང༌། ཁོང་མགོ་
ཡུ་འཁོར་ཏེ་མཐའ་འཁོར་གྱི་གནས་ཚུལ་ལ་ཚོར་བ་མེད་པར་གྱུར། ཁོང་གིས་མེ་སྒྱོགས་བརྒྱབ་
པའི་སྒྲ་དང༌། སྒྱོགས་མདེལ་གྱི་གས་སྒྲ། རྟའི་འཚེར་སྐད། རྨས་མའི་ངུ་འབོད་སོགས་ཚང་མ་ཧ་
ལམ་ཐག་རིང་ནས་གྲགས་པའི་ཟིར་སྒྲ་ལྟ་བུར་ཐོས་པ་དང་། ས་ལ་འགྱེལ་བའི་ཤིང་སྡོང་དང་། གང་
སར་ཐོར་བའི་ཤེལ་ཧྲུག །འབར་གས་ཀྱིས་དུམ་བུར་བཏང་བའི་མིའི་ལུས་ཀྱི་ཆ་ཤས་སོགས་ཚང་
མ་ཁྲག་གིས་དམར་པོར་གྱུར་པའི་ས་གཞིའི་ཐོག་རབ་རིབ་ཀྱི་དངོས་པོ་ཆུང་ཆུང་ལྟ་བུར་མཐོང༌།
དེའི་ཚེ་དེའི་དུས་རང་ལོ་བཅུ་བདུན་ལས་མ་ཟིན་པའི་ཐུབ་བསྟན་མཁས་བཙུན་ལ་བསམ་རྒྱུ་དྲན་རྒྱུ་
གཅིག་ལས་མེད་པ་ནི་ཆུ་རེད། ཁོང་གིས་འཁྱར་འཁྱོར་གྱི་གོམ་སྟབས་ལ་བརྟེན་ནས་རྟ་ར་བདག་
གཉེར་བའི་ལས་ཁུངས་ནང་སོང་བ་ན་བདག་གཉེར་བས་ཁྲག་གིས་ཚོས་པའི་གཞོན་པ་དེ་མཐོང་
མ་ཐག་ལམ་སེང་ཆུ་ཕོར་པ་གང་བླུགས་པ་དང༌། དེའི་ནང་བླ་མ་ཞིག་གིས་བྱིན་རླབས་གནང་བའི་
བོད་སྨན་དང་བྱིན་རྟེན་རིལ་བུ་ཁ་ཤས་བླུགས་ཏེ་ཐུབ་བསྟན་མཁས་བཙུན་ལ་སྤྲད་པས་ཁོང་གིས་
ཆུ་ཕོར་པ་གང་དེ་དབུགས་ཐེངས་གཅིག་ལ་བཏུངས། རྒྱ་མིའི་སྒྱོགས་མདེལ་གཅིག་མཇུག་གཉིས་
མཐུད་དེ་ནོར་བུ་གླིང་ཁའི་ནང་ལྷུངས་པ་དང༌། ཁང་པ་ཚང་མ་རྨང་ནས་ཡམ་ཡོམ་བྱས། རྣ་བ་འོན་
པར་བྱེད་པའི་སྒྱོགས་མདེལ་གྱི་གས་སྒྲའི་ཁྲོད་དུ་ཐུབ་བསྟན་མཁས་བཙུན་གྱིས་ཐམ་མེ་ཐོམ་མེའི་
ངང་རྟ་ར་བདག་གཉེར་བའི་ལས་ཁུངས་ནས་ཕྱིར་ཐོན།
སྐུ་སྲུང་མདའ་ཤོག་གི་རུ་དཔོན་སྲེག་ཤིང་གིས་རང་གི་ནང་མི་བུ་ཕྲུག་དང་གཡོག་ཕྲུག་ཆུང་
ཆུང་བཅས་ཉེན་གཡོལ་ཆེད་ཅུང་བདེ་འཇགས་ཀྱི་གནས་ཤིག་ཏུ་བསྐྱལ་ཏེ་ཕྱིར་སྐུ་སྲུང་དམག་
སྒར་དུ་ལོག་པ་དང༌། བརྒྱ་དཔོན་གསུམ་དང་མདའ་ཤོག་གི་གཉེར་པ་དང་ལྷན་དུ་གང་དགའ་ཅི་
ལེགས་ཀྱི་གྲོས་བསྡུར་བྱེད་བཞིན་པའི་སྐབས་སུ་བརྒྱ་དཔོན་གཞན་ཞིག་དམག་སྒར་ནང་ཡོང་ནས་
སྐུ་དྲག་ཚོས་མགོ་བཏགས་ཞུ་དགོས་མིན་སྐོར་བརྟག་རིལ་སྒྲིལ་གྱི་ཡོད་ཚོད་འདུག་པས་ང་ཚོས་
གང་བྱེད་རྒྱུ་ཡིན་ནམ་ཞེས་སྐད་ཆ་དྲིས། དེར་ཡོད་ཚང་མས་གྲོས་བསྡུར་ཏོག་ཙམ་བྱས་རྗེས་ཁོ་
ཚོས་ཀྱང་ཟན་བརྟག་སྒྲིལ་རྒྱུའི་ཐག་བཅད་དེ་ཁོ་ཚོ་ཁ་ཤས་ཕོ་བྲང་ནང་གི་གཟིམ་ཆུང་མགོན་པའི་
སྤྱན་སྔར་སོང་བ་དང་། ཟན་རིལ་གཉིས་བསྒྲིལ། ཟན་རིལ་གཅིག་ནང་་དམག་སྒར་བློས་བཏང་
གིས་བྲོས་པ་བཟང”དང༌། གཞན་དེའི་ནང“མགོ་བཏགས་ཞུས་ན་བཟང”ཞེས་བྲིས། ཟན་རིལ་
གཉིས་མཉམ་དུ་ཕོར་པ་ཞིག་ནང་དཀྲུག་དཀྲུག་བཏང་བས་ཟན་རིལ་གཅིག་ཕྱིར་ཐོན་པ་དང་། དེའི་
ཁ་བསྔོགས་ནས་ལྟ་དུས“མགོ་བཏགས་ཞུས་ན་བཟང”ཞེས་པའི་ཤོག་འཛར་དེ་ཐོན།
མཁན་ཆུང་རྟ་ར་བས་མགོན་པོ་ཁང་དུ་འགྲོ་རྩིས་ཀྱིས་ནོར་གླིང་ཚོམས་ཆེན་འགག་ཏུ་འགྲོ་
སྐབས་འགག་གི་གཟིམ་སྒོའི་གཡས་གཡོན་གྲུམ་གདན་རྒྱུན་བཏིང་ཐོག་བོད་མི་རྨས་མ་ཁག་
གཅིག་ལ་རོགས་མི་ཁ་ཤས་ཀྱིས་བསྐོར་ནས་བསྡད་ཡོད་པ་དང༌། འགག་གི་མཐོང་དཀྱིལ་ཤར་
ནུབ་ཏུ་དང་བླངས་མི་མང་ཧ་ལམ་དྲུག་ཅུ་བདུན་ཅུ་སྐོར་ཞིག་ཚོ་ཁག་སོ་སོར་སྒོར་སྒོར་བྱས་
ཏེ་བསྡད་ཡོད་པས་ཁོང་གིས་ཁོ་ཚོར“ཁྱོད་ཚོ་འདི་ལྟར་བསྡད་ན་མེ་སྒྱོགས་གཅིག་གི་འོག་ཏུ་
ཚང་མ་བསྡེབས་ཤི་རྒྱག་ཉེན་ཡོད་པས་ལྕགས་རིའི་ཕྱི་ལོགས་སུ་སོ་སོའི་ས་ཁུལ་དུ་ཕྱིན་ན་
ལེགས”ཞེས་བཤད་དེ་ཁོང་རང་མགོན་ཁང་ནང་སོང༌། ཉིན་གསུམ་གོང་ཏཱ་ལའི་བླ་མས་མགོན་
ཁང་ནང་ཆེས་མཐའ་མཇུག་གི་ཐུགས་སྨོན་གནང་བར་ཕེབས་སྐབས་ཁོང་གིས་རབ་རིབ་ཀྱི་
མཆོད་མེའི་འོད་སྣང་འོག་ཏུ་རྣམ་རྒྱལ་གྲྭ་ཚང་གི་རབ་བྱུང་བ་ཚོས་བློ་རྩེ་གཅིག་བསྒྲིམས་ཀྱིས་
ཞལ་འདོན་སྐྱོར་བཞིན་ཡོད་པ་གཟིགས་པ་དང༌། ད་ལྟ་རྒྱ་དམག་གིས་ནོར་བུ་གླིང་ཁའི་ཐོག་ཏུ་
མེ་སྒྱོགས་ཀྱི་དྲག་རྒོལ་བྱེད་བཞིན་ཡོད་ཀྱང་གྲྭ་པ་དེ་ཚོ་སྔར་བཞིན་ཞལ་འདོན་སྐྱོར་བཞིན་ཡོད།
སྒྱོགས་མདེལ་གྱི་གས་སྒྲ་རེ་གྲགས་པ་དང་མགོན་པོའི་སྐུ་བརྙན་མདུན་གྱི་མཆོད་མེ་ལྷབ་ལྷུབ་ཏུ་
གཡོས་ནའང་། ཉམས་ཞན་པའི་མཆོད་མེའི་འོད་སྣང་འོག་གི་རབ་བྱུང་བ་ཚོའི་བཞིན་ལས་བག་
ཕེབས་ཀྱི་རྣམ་པ་ཞིག་མངོན། རྟ་ར་བས་མགོན་པོའི་སྐུ་བརྙན་མདུན་དུ་ལག་ཟུང་ཐལ་མོ་སྦྱར་ཏེ་
རྒྱ་མིའི་བྱ་སྤྱོད་ལ་གཟིགས་ཏེ་མགོན་སྐྱབས་དཔུང་གཉེན་གནང་རན་ཞེས་སྨོན་ལམ་ཤུགས་དྲག་
གིས་བཏབ་རྗེས་ཕྱིར་འཐོན་ཚེ་རྣམ་གྲྭ་ཞིག་གིས་ཁོང་ལ་མགོན་པོའི་གཏོར་ཟན་མཐེབ་སྐྱུ་སྦར་མོ་
གང་གནང༌།
རྒྱ་དམག་གི་སྒྱོགས་མདེལ་ཟམ་མི་ཆད་པར་ཁོང་གི་ཉེ་འཁོར་དུ་ལྷུངས་བ་དང༌། གང་སར་
ས་རོ་རྡོ་རོ་དང་། དུ་ནག །ཐལ་རྡུལ་གྱིས་ཁེངས་པར་བྱས། མཁན་ཆུང་རྟ་ར་བས་ཁ་ཕྱིར་བསྐོར་
ཏེ་ལྟ་དུས་ཏཱ་ལའི་བླ་མའི་ཕོ་བྲང་རྩེའི་གསེར་ཟངས་ཀྱི་ཆོས་ཀྱི་འཁོར་ལོ་ལས་ཉི་འོད་ལྡོག་འཕྲོ་
བྱེད་བཞིན་ཡོད་པ་དང༌། དུ་ནག་དང་ཐལ་རྡུལ་གྱིས་ཁེངས་པའི་མཁའ་དབྱིངས་སུ་ལྗང་མདོག་གི་
དར་ལྕོག་ལྷབ་ལྷུབ་ཏུ་གཡོ་བཞིན་ཡོད། དེ་འདྲའི་ཡིད་མུག་པར་བྱེད་པའི་ཁོར་ཡུག་ཁྲོད་ནས་གློ་
བུར་དུ་ཁོང་གིས་དྭངས་ཤིང་སྙན་པའི་ཆོས་ཀྱི་དྲིལ་སྒྲ་ཞིག་ཐོས་པས་སེམས་ནང་བདེ་བའི་སྣང་
བ་ཞིག་ཤར།
ཕྲེང་རིང་འཇིགས་མེད་དང་ཁ་བྲལ་རྗེས་བསྟན་པ་བཟོད་པར་དམ་ཚིག་འགྱུར་བ་མེད་པའི་
གཡོག་རྒྱལ་པོ་ཐུག །རྒྱལ་པོ་ཁོང་ལ་ཁ་ལག་སྐྱེལ་བར་སླེབས་ཡོད་པ་དང༌། ཁོང་གིས་ཁ་ལག་
ཟ་བཞིན་པའི་སྐབས་སུ་ར་སྒྲེང་ལྡེ་འཆང་གི་ཞབས་སྡོད་རྩེ་དྲུང་ཞིག་ཡོད་པ་ཚུར་བྲོས་ཡོང་བ་
མཐོང་ནས་ཁ་ལག་ཟ་བར་ཤོག་ཅེས་བོས། འོན་ཀྱང༌། ཁོ་གཉིས་མཉམ་དུ་ཁ་ལག་ཟ་བཞིན་པའི་
སྐབས་སུ་འཁྲིས་དེར་སྒྱོགས་མདེལ་ཞིག་ཟགས་ཏེ་འབར་གས་བྱུང་བས་རྩེ་དྲུང་དེ་རང་སར་
ཤི། བསྟན་པ་བཟོད་པས་རང་གི་གནས་སྟངས་ལ་བསམ་མནོ་ཞིག་བཏང་ནས་རང་ཉིད་དེ་
རིང་འཆི་རྒྱུ་ལས་ལ་བསྐོས་ཡོད་ན་བྲོས་ཀྱང་ཕན་ཐོགས་མེད་སྙམ་སྟེ་རང་སར་བསྡད་དེ་ཁ་ལག་
རྒྱགས་ཚད་བཟས།
དེ་ནས་ཁོང་གིས་གཡོག་རྒྱལ་པོར་ཁ་ཕྱོགས་ཏེ“རྒྱལ་པོ། ད་ཁྱོད་རང་ཕྱིན་ན་འགྲིག །ཁྱོད་
ཀྱིས་ང་ལ་ལྟ་རྟོག་བྱེད་མི་དགོས། རང་སྲོག་ཐར་ཐབས་སུ་བྲོས”ཞེས་བཤད།
རྒྱལ་པོ་སོང་རྗེས་བསྟན་པ་བཟོད་པས་འབྲོས་རྩིས་ཀྱིས་ཆིབས་ར་ནས་རྟ་ཞིག་ལེན་པར་སོང་
བས་དེར་མི་མང་པོས་རྟ་རེ་བཟུང་ནས་ཡོད། གློ་བུར་དུ་ཁམས་པ་དང་བླངས་དམག་ཅིག་གིས་
མེ་མདའ་ཐུང་མདའ་ཞིག་བཏོན་པ་དང༌། དེ་བསྟན་པ་བཟོད་པའི་བྲང་ཁར་བཙུགས་ཏེ“ངས་མེ་
མདའ་རྒྱག་ཐེངས་གཅིག་ལ་ཁྱོད་གསོད་རྒྱུ་ཡིན། གཞུང་གི་དཔོན་ངན་སྡུག་ཤི་རྒྱག་རྒྱུ་ཁྱོད་ཚོ། ང་
ཚོས་སྔོན་མ་ནས་ཁྱོད་ཚོར་མཚོན་ཆ་སྤྲོད་རོགས་བཤད་པ་ཡིན་ཡང༌། ཁྱོད་ཚོས་རྩ་བ་ནས་སྤྲད་
མ་བྱུང༌། ད་ལྟ་ང་ཚོ་གནས་སྟངས་འདི་འདྲར་ལྷུངས་བ་ཁྱོད་ཚོར་ལན་པ་ཡོད། ངས་ཁྱོད་བསད་
བཞག་གོ"ཞེས་ངར་བཞིན་སྐད་ཤུགས་ཆེན་པོས་བཤད།
རྒྱ་མིའི་དྲག་རྒོལ་ལ་བར་གསེང་མེད་པའི་དུས་སྐབས་དེར་བསྟན་པ་བཟོད་པས་རང་གི་སྤུན་
ཟླར་ཏཱ་ལའི་བླ་མ་དང་བོད་གཞུང་གིས་ཆེས་མཐའ་མཇུག་གི་དུས་མཚམས་བར་རྒྱ་མི་དང་ཞི་
བའི་གྲོས་མོལ་གྱི་ལམ་ནས་ཛ་དྲག་གི་གནས་སྟངས་སེལ་ཐབས་གནང་བའི་གནས་ཚུལ་དངོས་
འགྲེལ་བཤད་རྒྱག་ཤེས་ཐབས་མེད། བསྟན་པ་བཟོད་པས་ལག་པ་བརྐྱངས་ཏེ་རང་གི་མེ་མདའ་
ཐུང་མདའ་དེ་ཨམ་ཕྲག་ནས་འདོན་རྩིས་བྱེད་སྐབས་རྒྱ་མིའི་སྒྱོགས་མདེལ་ཞིག་ཁོ་ཚོའི་ཉེ་འགྲམ་
དུ་ལྷུངས་ནས་གས།
སྒྱོགས་མདེལ་དེའི་གས་ཤུགས་ཀྱིས་བསྟན་པ་བཟོད་པ་ཐང་ལ་འགྱེལ་བ་དང༌། འབར་གས་
ཀྱི་དུ་བ་ཡལ་རྗེས་ཁོང་གིས་རང་གི་རྐང་པའི་ཐོག་ལང་རྩིས་བྱས་ཀྱང་ལང་ཐུབ་ཀྱི་མེད། ཁོང་གིས་
སྒལ་པར་མེ་མདའ་སྦག་སྦག་ཅིག་ཁྱེར་ཡོད་པ་དེ་འཁར་རྒྱུག་བྱས་ཏེ་སྡུག་རུས་ཀྱིས་ཡར་ལངས་
པ་དང༌། མདུན་དུ་ཁང་པ་སེར་པོ་ཞིག་ཡོད་པ་དེའི་ནང་ཁྱ་རེ་ཁྱོ་རེར་འཛུལ། དེར་ད་དུང་མི་ཁ་
ཤས་ཀྱང་འཛུལ་སླེབས། ཡང་ཁང་པ་དེའི་ཐོག་ལ་མེ་སྒྱོགས་ཀྱི་མདེའུ་ཞིག་ལྷུངས་ཏེ་གས་པས་
ཐོག་རྡིབ་པ་དང༌། ཁོང་གི་ལུས་སྟེང་དུ་ཐོག་གི་ས་རྡོ་ཤིང་གསུམ་ཟགས་ཏེ་མནན་པ་དང་ཁོང་གི་
རྐང་པ་གཡོན་པ་བཅག །ཁོང་གིས་སྐད་ཤུགས་ཆེན་པོས“རོགས་པར་ཤོག་དང”ཞེས་སྐད་བརྒྱབ་
ཀྱང༌། གཡས་གཡོན་གྱི་མི་ཚང་མ་ཤི་བའམ་རྨས་སྐྱོན་ཕོག་པ་ཤ་སྟག་ཡིན་པས་རོགས་བྱེད་
མཁན་སུའང་མ་བྱུང༌། གང་ལྟར་བསྟན་པ་བཟོད་པས་ནུས་ཤུགས་གང་ཡོད་བཏོན་ཏེ་དཀའ་ལས་
བརྒྱབ་མཐར་ས་འོག་ནས་འདོན་ཐུབ་ཙམ་བྱུང་བ་དང༌། ཕྱི་རོལ་གྱི་ལྡུམ་རའི་ནང་མེ་སྒྱོགས་ཀྱི་
མདེའུ་ཟམ་མི་ཆད་པར་ལྷུངས་ཏེ་འགས་ཀྱི་ཡོད་ཀྱང་། ཁོང་གི་སེམས་ནང་ཞེད་སྣང་ཏིལ་འབྲུ་ཙམ་
ཡང་མེད་པར་བསམ་རྒྱུ་དྲན་རྒྱུ་ཆུ་ལས་མེད།
ཁོང་གིས་གོག་པོ་བསྒུར་ཏེ་ཕྱིར་རྟ་རའི་ནང་ཕྱིན་ནས་རྣམ་ཀུན་རྟ་ལ་ཆུ་སྟེར་སའི་རྡོ་གཞོང་ནང་
ཆུ་ཕྲན་བུ་ཡོད་པ་དེ་བཏུངས། དེར་མི་སུའང་མེད་པ་དང་། རྟ་ཚང་མ་ཤོར་ཏེ་ཡར་རྒྱུག་མར་རྒྱུག་
བྱེད་བཞིན་ཡོད་པས་རྟས་ཁོང་ལ་རྡོག་བརྫིས་གཏོང་གྲབས་བྱས། ཁོང་གིས་རང་གི་གཟུགས་པོའི་
གནས་སྟངས་ལ་བལྟས་པས་རྟ་ཞོན་ཐུབ་ཐབས་མེད་སྟབས་བློ་ཐག་ཆོད་དེ་སེམས་ནང་གལ་ཏེ་དེ་
རིང་ངེས་པར་དུ་འཆི་དགོས་ཀྱི་ཡོད་ན་ཏཱ་ལའི་བླ་མའི་བཞུགས་གནས་ཕོ་བྲང་དུ་འཆི་བ་ལས་དགའ་
བ་མེད་སྙམ་སྟེ་གོག་པོ་བསྒུར་ནས་ལྕགས་རི་སེར་པོའི་ཕྱོགས་སུ་བསྐྱོད། ཁོང་གིས་དཀའ་ཚེགས་
ཆེན་པོ་དང་བཅས་དལ་བུར་གོག་པོ་བསྒུར་ཏེ་མདུན་དུ་འགྲོ་སྐབས་ས་སྟེང་དུ་ཁྲག་གི་རྗེས་ཤུལ་
རིང་པོ་ཞིག་ལུས། མཚོ་འཁྱིལ་ཕོ་བྲང་གི་ལྡུམ་རའི་ནང་སླེབས་སྐབས་རྫིང་བུའི་ནང་ཆུ་ཡོང་སའི་
ཡུར་བུ་ཞིག་ཡོད་པ་དང༌། ཁོང་གིས་ཆུ་ཡུར་དེ་གཏན་ནས་འདོན་མི་ཐུབ་པས་དེ་ནས་ཆུ་རྒྱགས་
ཚད་ཅིག་བཏུང་རྗེས་ཆུ་ཡུར་འགྲམ་དེར་ཉལ་ཏེ་བསྡད། རྒྱ་དམག་གིས་སྒྱོགས་མདེལ་ཆར་པ་བབ་
བབ་བརྒྱབ་པས་ཕྱོགས་ཀུན་དུ་ཐལ་རྡུལ་གྱིས་ཁེངས་ཏེ་ས་རུབ་པ་ལྟར་ནག་ཁུང་ཆགས་པ་དང༌། ཉི་
མའང་དམར་པོ་སྒོར་སྒོར་ཆུང་ཆུང་ཞིག་ལས་མཐོང་མི་ཐུབ་པས་ཁོང་གིས་དེ་ཚོར་ལྟ་བཞིན་སེམས་
ནང་རང་ལ་མེ་སྒྱོགས་ཀྱི་མདེའུ་ཞིག་ཕོག་སྟེ་རང་སར་འཆི་རོགས་བྱས་ན་ཡག་ཤོས་རེད་སྙམ།
རྟ་ར་བདག་གཉེར་བའི་ལས་ཁུངས་ནས་ཕྱིར་ཐོན་རྗེས་ཐུབ་བསྟན་མཁས་བཙུན་གྱིས་སྒྱོགས་
མདེལ་འབར་གས་བྱེད་པ་དང༌། མདེལ་ཧྲུག་གང་སར་འཐོར་བཞིན་པའི་ཁྲོད་དུ་ལང་བཞིན་བསྡད་
དེ་སེམས་ནང་རང་གི་ཞང་པོ་དང་བུ་སྤུན་ད་དུང་གསོན་པོར་བསྡད་ཡོད་དམ། རང་ཉིད་གང་དུ་འགྲོ་
དགོས་སམ་སྙམ། མིག་གི་ལྟ་ཕྱོགས་གཅིག་ལ་ཁོང་གིས་རྟ་རྫི་ཞིག་གི་གཅེས་ཉར་སྲོག་ཆགས་
སྤྲེའུ་ཁ་ཤས་ལྕགས་ཐག་བརྒྱབ་སྟེ་རྟ་རའི་ཀ་བར་བཏགས་བཞག་ཡོད་པ་དང༌། དེ་ཚོ་སྒྱོགས་
མདེལ་གྱི་གས་སྒྲར་འདྲོག་འགོ་ལངས་ཏེ་ལྕགས་ཐག་ཕར་འཐེན་ཚུར་འཐེན་བྱེད་བཞིན་ཡོད་པ་
མཐོང༌། གང་ནས་བྱུང་བ་མི་ཤེས་ཀྱང་སྤྲེའུ་གཅིག་ལ་བྱ་གཡབ་ཀྱི་རས་ལྷེབ་དུམ་བུ་ཞིག་རག་
ཡོད་པ་དང༌། སྒྱོགས་མདེལ་གྱི་གས་སྒྲ་རེ་གྲགས་པ་དང་སྤྲེའུ་དེས་མི་ཞིག་དང་འདྲ་བར་རལ་ལྷེབ་
དེ་མགོར་གྱོན་ཏེ་ལུས་པོ་ཧྲིལ་པོ་འདར་སིག་རྒྱག་བཞིན་ཡོད་པས་ཐུབ་བསྟན་མཁས་བཙུན་གྱིས་
ཁྱ་རེ་ཁྱོ་རེའི་ངང་སྤྲེའུ་དེའི་འགྲམ་དུ་སོང་ནས་ལྕགས་ཐག་འགྲོལ་དགོས་བསམས་ཀྱང༌། འཇིགས་
དངངས་ཀྱིས་ཟིན་པའི་སྤྲེའུ་དེས་ཀ་བའི་རྩེར་འཛེགས་ནས་དེར་འདར་སིག་བརྒྱབ་སྟེ་བསྡད་པས་
ཐུབ་བསྟན་མཁས་བཙུན་ལ་བྱ་ཐབས་མ་རྙེད།
མཁན་ཆུང་རྟ་ར་བ་སུས་ཀྱང་ལྟ་སྲུང་བྱེད་མཁན་མེད་པའི་ནོར་གླིང་གཞུང་སྒོར་སླེབས་
སྐབས་དེར་ཁོང་གི་ཚ་བོ་བསོད་ནམས་ཚེ་རིང་དང་། གཡོག་པོ། བང་ཆེན་གཉིས། རྒྱུད་སྨད་ཀྱི་གྲྭ་
པ་གཅིག །གྲྭ་བཞི་ཁ་དང་མདའ་ཤོག་གི་དམག་གཞོན་གཅིག་བཅས་ཀྱིས་ཁོང་གི་སྒེར་རྟ་གཉིས་
དང་། ཆིབས་རའི་དཀྱུས་རྟ་གཅིག་ལ་བྷེ་རན་གྷན་གྱི་མདེལ་སྒམ་གཉིས་བཀལ་ཏེ་ཁོང་བསྒུགས་
བསྡད་ཡོད། རྟ་ར་བས་ཨམ་ཕྲག་ནས་མགོན་པོའི་གཏོར་ཟན་དེ་བཏོན་ཏེ་རང་གིས་བཟས། རོགས་
པ་ཚང་མ་ལའང་སྤྲད་རྗེས་ནོར་གླིང་གཞུང་སྒོ་ནས་ཐོན་པ་དང༌། མ་ཎི་ལྷ་ཁང་གི་འགྲམ་རྒྱུད་ལྕང་
གསེབ་ཁྲོད་ནས་ལྕགས་པོ་རིའི་ཕྱོགས་སུ་བསྐྱོད།
ཁོ་ཚོས་ཁ་ཕྱིར་བསྐོར་ནས་ལྟ་སྐབས་ནོར་གླིང་ཕོ་བྲང་དུ་ནག་གིས་བཏུམས་ཏེ་ཧ་ལམ
མཐོང་མི་ཐུབ་པ་ལྟ་བུ་རེད།
ཝང་གོ་ཀྲན་གྱིས་ལྕགས་པོ་རི་ཤོར་རྗེས་ནོར་བུ་གླིང་ཁའི་ནང་གི་བོད་པས་རྒྱ་མི་དང་“ལན་གཅིག་
དྲག་འཛིང་བྱེད་འདོད”བྱས་ཞེས་བཤད་ཡོད་ཀྱང༌། བོད་པའི་ཡིག་ཆ་ཁག་ནང་དེ་ལྟར་གསལ་
མེད། “དང་པོ་བོད་པས་མེ་མདའ་བརྒྱབ”ཅེས་པའི་ཐོག །ཕྱི་ཟླ་༣ ཚེས་༢༠ ཉིན་གྱི་ཞོགས་པ་
བོད་པས་ནོར་བུ་གླིང་ཁའི་བྱང་ཕྱོགས་ཀྱི་རྒྱ་མིའི་རླངས་འཁོར་སྐྱེལ་འདྲེན་ས་ཚིགས་ལ་དཔུང་
འཇུག་ལན་གསུམ་བྱས་པ་དང༌། ར་མོ་ཆེ་གཙུག་ལག་ཁང་འགྲམ་གྱི་རྒྱ་མིའི་འཛུགས་སྐྲུན་ལས་
ཁུངས་ལ་ཚུར་རྒོལ་ཐེངས་གཅིག་བྱས་ཏེ་རྒྱ་མིར་འཁྲུག་སློང་བྱས་ཞེས་པའི་དམིགས་སུ་བཀར་
བའི་བསྙོན་འཛུགས་དེ་ཚོ་ཕུད། ནོར་བུ་གླིང་ཁའི“ངོ་ལོག་ཇག་པས”རྒྱ་མི་དང“དྲག་འཛིང་བྱེད་
འདོད”བྱས་པའི་གནས་ཚུལ་གཞན་བྱུང་མེད་པས་ཐན་ཀྭན་སན་གྱིས་ཅིའི་ཕྱིར་རྒྱ་དམག་གི་མེ་
སྒྱོགས་དམག་ཤུགས་ཡོད་ཚད་བཏོན་ཏེ་ནོར་བུ་གླིང་ཁའི་ཐོག་ཏུ་འབར་མདེལ་གྱི་རྒོལ་རྡུང་ཧ་
ཅང་ཚབས་ཆེན་བཏང་དོན་གང་ཡིན་ནམ། ཝང་གོ་ཀྲན་གྱི་ཕྱིར་དྲན་རྩོམ་ཡིག་ལྟར་ན་ནོར་བུ་གླིང་
ཁར་འབར་མདེལ་གྱི་རྒོལ་རྡུང་བཏང་དོན་གཙོ་བོ་ཏཱ་ལའི་བླ་མའི་དབྱར་དུས་ཀྱི་ཕོ་བྲང་རྩ་གཏོར་
གཏོང་ཆེད་མ་ཡིན་པར་བོད་པ་གང་མང་མང་གསོད་རྒྱུའི་ཆེད་དུ་རེད། རྒྱུ་མཚན་དེ་ལ་བརྟེན་ནས་
རྒྱ་དམག་གིས་འབར་མདེལ་གྱི་རྒོལ་རྡུང་གཏོང་བའི་རྒྱུད་རིམ་ཁྲོད་བོད་པ་གཅིག་ཀྱང་གསོན་པོར་
མི་གཏོང་བའི་འབད་བརྩོན་བྱས་ཡོད།
ངས་ལྕགས་པོ་རིའི་རྩེ་ནས་མེ་སྒྱོགས་དམག་ལ་བཀོད་འདོམས་བྱེད་པ་དང་དུས་མཚུངས་
སུ་སེམས་པ་ཤིན་ཏུ་དགའ་བར་བྱེད་པའི་གནས་ཚུལ་ཞིག་ལ་ལྟ་བཞིན་ཡོད། ང་ཚོའི་
མདའ་ཤོག་གིས་སྐྱིད་ཆུའི་ལྷོ་ངོགས་ནས་བྱང་ཕྱོགས་སུ་མེ་སྒྱོགས་རྒྱག་གི་ཡོད་པ་
དང༌། ནོར་བུ་གླིང་ཁའི་ལྕགས་རི་མཐོ་པོ་ཡོད་པས་ལྷོ་སྒོའི་ལྕགས་རིའི་རྒྱབ་ཏུ་ང་ཚོའི་མེ་
སྒྱོགས་ཀྱི་མདེའུ་ཕོག་གི་མེད་པ་ངས་གློ་བུར་དུ་དོ་སྣང་བྱུང་། དེར་ངོ་ལོག་ཇག་པའི་རྟ་
དམག་ཆིག་སྟོང་ལྷག་ཡིབ་ནས་བསྡད་ཡོད་པ་དང༌། ཁོ་ཚོར་གནོད་འཚེ་གང་ཡང་ཕོག་གི་
མི་འདུག །འཕྲལ་དུ་ངས“མེ་སྒྱོགས་ཤར་ནས་ནུབ་ཏུ་རྒྱོབ། མེ་སྒྱོགས་ཀྱི་མདེལ་ཤུགས་
ལྕགས་རི་ལྷོ་མའི་ནང་དུ་གཅིག་བསྡུས་བྱས་ཏེ་ཤུགས་དྲག་ཡོད་ཚད་ཀྱིས་རྒྱོབ”ཅེས་
བཀའ་བཏང་བ་ཡིན། དེ་མ་ཐག་རང་ཉིད་ལ་ཉེན་ཁ་མེད་སྙམ་ནས་བསྡད་པའི་ཇག་ཚོགས་
སྒྱོགས་མདེལ་གྱིས་གཏོར་ནས་ཁོ་ཚོ་དང་ཁོ་ཚོའི་རྟ་ས་སྟེང་དུ་གང་སར་ཤི་བ་དང་། མིའི་
ལུས་པོའི་ཆ་ཤས་དང་ཁྲག་གང་སར་ཐོར།
རྒྱ་དམག་གིས་ནོར་བུ་གླིང་ཁའི་ཐོག་ཏུ་དྲག་རྒོལ་ཤུགས་དྲག་ཇི་ཙམ་ཆེན་པོ་བྱས་པ་དངོས་སུ་
ཤེས་ཐབས་སུ་ང་ཚོས་རྒྱ་ནག་གཞུང་གི་ལོ་རྒྱུས་ཡིག་ཆ་ཙམ་མ་ཟད། ད་དུང་དམག་འཁྲུག་དེའི་
སྔོན་དང་དེའི་སྐབས་སུ་ཐན་ཀྭན་སན་དང་པེ་ཅིང་དབར་འབྲེལ་བ་གང་དང་གང་བྱུང་བ་ཚང་མར་
ངེས་པར་དུ་ཞིབ་དཔྱད་བྱེད་དགོས།
མཐའ་མཇུག་ཐན་ཀྭན་སན་ལ་རྒྱ་ནག་དབུས་དམག་དོན་ཨུ་ཡོན་ལྷན་ཁང་ནས་ཕྱི་ཟླ་༣
ཚེས་༢༠ ཉིན་གྱི་ཞོགས་པ་ཏར་འཕྲིན་ཞིག་འབྱོར་བ་དང༌། དེའི་ནང་དོན་ཧང་སང་དགོས་པ་རེད།
ཏར་འཕྲིན་དེ་པེ་ཅིང་གི་དུས་ཚོད་ཞོགས་པའི་ཆུ་ཚོད་དགུ་དང་ཕྱེད་ཀར་བཏང་ཡོད་པ་དང༌། ཐན་
ཀྭན་སན་ལ་ལྷ་སའི་དུས་ཚོད་ཆུ་ཚོད་བཅུ་གཅིག་དང་སྐར་མ་བདུན་ཐོག་ལག་འབྱོར་བྱུང་ཡོད།
ཏར་འཕྲིན་དེའི་ནང་འདི་ལྟར་གསལ་ཡོད་དེ།
ལྷ་སར་དམག་འཁྲུག་ལངས་པ་དང༌། ཏཱ་ལའི་བླ་མ་བྲོས་བྱོལ་དུ་སོང་བའི་གནས་ཚུལ་འདི་
ཚོ་བོད་ཀྱི་གནད་དོན་ཐག་གཅོད་བྱེད་པར་གནས་ཚུལ་སྡུག་ཆགས་མ་རེད། མིག་སྔའི་
དམག་འཐབ་བྱེད་ཕྱོགས་འདི་ལྟར་ཡིན་དགོས་ཏེ། གནད་ཆེའི་ས་ཆ་ཚང་མ་ཚོད་འཛིན་
བྱས་ཏེ་དགྲ་བོ་བྱང་ཕྱོགས་དང་ལྷོ་ཕྱོགས་ནས་བྲོས་བྱོལ་དུ་འགྲོ་བའི་ལམ་འགོག་ཐབས་
བྱེད་དགོས་པ་དང༌། ང་ཚོའི་དམག་ཤུགས་གཙོ་བོ་མ་སླེབས་བར་དགྲ་བོ་ལྷ་སའི་ནང་ལྷས་
རར་བཅུག་དགོས། དེ་རྗེས་ང་ཚོས་ཁོ་ཚོའི་མཐའ་བསྐོར་ཏེ་ཚར་གཅོད་ཆོག 
རྒྱ་ནག་དབུས་གཞུང་གི་རྒྱལ་སྲུང་བློན་ཆེན་ཕེང་དེ་ཧྭད་ཀྱིས་མིང་རྟགས་བཀོད་པའི་གོང་གི་
ཏར་འཕྲིན་དེ་རྒྱ་དམག་གིས་ལྕགས་པོ་རིར་མེ་སྒྱོགས་ཀྱི་རྒོལ་རྡུང་གཏོང་བཞིན་པའི་སྐབས་སུ་
འབྱོར་ཡོད་པས་ཐན་ཀྭན་སན་གྱིས་དམག་མཚམས་འཇོག་ཤེས་ཐབས་མེད། ཁོང་གིས་གང་བྱེད་
དགོས་མིན་ཐག་མི་ཆོད་པའི་སྐབས་སུ་ཆུ་ཚོད་ཕྱེད་ཀའི་རྗེས་ཏེ་ཆུ་ཚོད་བཅུ་གཅིག་དང་སྐར་མ་
སུམ་ཅུ་སོ་བདུན་ཐོག་ཁོང་ལ་མའོ་ཙེ་ཏུང་གི་མཛུབ་སྟོན་གསལ་བའི་ཏར་འཕྲིན་གཉིས་པ་ཞིག་
འབྱོར། དེའི་ནང་ཁོང་གིས“དགྲ་བོ་ལྷ་སའི་ནང་འགོག་དགོས་པ་དང༌། ད་དུང་བོད་ཀྱི་ས་ཁུལ་ཚང་
མའི་དྲག་ཆས་སྤྲས་པའི་ངོ་ལོག་པ་ཚང་མ་ལྷ་སའི་ནང་འགུགས་ཐབས་བྱས་ཏེ་ཚང་མ་མཉམ་དུ་རྩ་
མེད་བཟོ་དགོས། གལ་ཏེ་དམག་རྒྱག་རྒྱུ་སྔ་དྲགས་ན་ཁོ་ཚོ་ཁ་འཐོར་ཕྱིན་ཏེ་རྗེས་ལ་དཀའ་ངལ་ཆེ་
རུ་འགྲོ་གི་རེད”ཅེས་གསལ་ཡོད།
ཇིའི་ཡའུ་ཧྲོན་གྱིས“ཕེང་དེ་ཧྭད་དང་ཀྲུང་དབྱང་གི་ཏར་འཕྲིན་འབྱོར་རྗེས་ཐན་ཀྭན་སན་
དངངས་སྐྲག་ལངས་པ་དང་དཔྲལ་བར་རྔུལ་ཆུའང་ཐོན”ཞེས་བཤད་ཡོད་པས། ཏར་འཕྲིན་དེ་
གཉིས་ཀྱིས་ལྕགས་པོ་རི་རྩ་མེད་བཟོ་དགོས་པའི་བཀའ་གཏོང་མཁན་ཐན་ཀྭན་སན་གྱི་དཔྲལ་
བར་རྔུལ་ཆུ་ཐོན་པ་བཟོས་ཡོད་ན་གནས་ཚུལ་དེ་ཏན་ཏན་ཆུང་ཆུང་ཞིག་མ་རེད། ཐན་ཀྭན་སན་
གྱིས་ཁོ་རང་གིས་ཀྲུང་དབྱང་དམག་དོན་ཨུ་ཡོན་ལྷན་ཁང་གི་བཀའ་འཁྲོལ་མེད་པར་རང་དགར་
དམག་རྒྱག་དགོས་པའི་བཀའ་བཏང་བ་གསལ་པོར་ཤེས་ཀྱི་ཡོད་པ་དང༌། ད་ལྟ་གོང་རིམ་ནས་
དམིགས་སུ་བཀར་ནས་ངང་སྒུག་བྱེད་དགོས་པའི་བཀའ་ཕབ་ཡོད་པས་གལ་ཏེ་དམག་འཁྲུག་དེ་
ལེགས་གྲུབ་མ་བྱུང་ན་ཆག་སྒོ་ཆེན་པོ་སློང་རྒྱུ་ཡིན་པ་དང༌། སྡུག་ཉེས་ན་ཁོང་རང་ལ་དེ་སྔའི་བོད་
ཀྱི་ལས་དོན་ཨུ་ཡོན་ལྷན་ཁང་གི་དྲུང་ཡིག་གཞོན་པ་ཕན་མིང་ལས་ལྷག་པའི་ཉེས་པ་ཚབས་ཆེན་
ཕོག་སྲིད་པ་གསལ་པོ་ཤེས་ཀྱི་ཡོད། ད་དུང་ཁོ་རང་རྒྱ་ནག་དམར་ཤོག་ཚོགས་པའི་ཚོགས་མི་
རྒན་གྲས་ཤིག་ཡིན་པའི་ཆ་ནས་ཐན་ཀྭན་སན་གྱིས་རྒྱ་ནག་དམར་ཤོག་པས་ཕ་རོལ“དགྲ་བོར་ཁ་
གཏད”གཅོག་པ་ལས་ལྷག་པར་སྐབས་རེ་ནང་ཁུལ་དུ་ཡ་ང་སྙིང་རྗེ་མེད་པའི་ཁ་གཏད་གཅོག་སྲོལ་
ཡོད་པའང་གསལ་པོ་ཤེས་ཀྱི་ཡོད།
“ལྷ་སའི་དོན་རྐྱེན”མ་བྱུང་བའི་ཟླ་ཤས་སྔོན་ལ་བོད་ཀྱི་ལས་དོན་ཨུ་ཡོན་ལྷན་ཁང་ནང་དུ་
ཀུན་སྤྱོད་དག་ཐེར་གྱི་ལས་འགུལ་གཞི་ཁྱོན་ཆེན་པོ་ཞིག་སྤེལ་བ་དང༌། དེ་ནི་ཀྲུང་དབྱང(དབུས་
གཞུང)གིས་རྒྱལ་ཁབ་ཁྱོན་ཡོངས་ལ་སྐུལ་སློང་བྱས་པའི“གཡས་ཕྱོགས་པར་རྒོལ་བའི་འཐབ་
རྩོད”ཀྱི་ཆ་ཤས་ཤིག་རེད། ཕྱི་ལོ་༡༩༥༨ ཟླ་༤ ཚེས་༤ ཉིན་བོད་ཀྱི་ལས་དོན་ཨུ་ཡོན་ལྷན་
ཁང་གིས་ལས་བྱེད་ཚོགས་འདུ་ཞིག་འཚོགས་ཏེ་ཀུན་སྤྱོད་དག་ཐེར་དང་གཡས་ལྷུང་པར་ངོ་རྒོལ་
བྱས། ཚོགས་འདུ་དེ་དུས་ཡུན་ཟླ་བ་བདུན་རིང་འཚོགས་ཤིང[ལོ་དེའི]ཕྱི་ཟླ་༡༡ ཚེས་༡༠ ཉིན་
གཞི་ནས་མཇུག་བསྡུས། ཚོགས་འདུ་ཐོག་མར་འགོ་འཛུགས་དུས་དེའི་གཙོ་སྐྱོང་ལས་དོན་ཨུ་ཡོན་
ལྷན་ཁང་གི་འགན་འཛིན་གཞོན་པ་ཕན་མིང་གིས་བྱས་པ་དང་། ཀུན་སྤྱོད་དག་ཐེར་བྱེད་ཡུལ་གཙོ་
བོ་ལས་དོན་ཨུ་ཡོན་ལྷན་ཁང་གི་ཨུ་ཡོན་དང༌། བོད་ལྗོངས་དམག་ཁུལ་ཁང་གི་དྲག་ཇུས་དམག་
དཔོན། རྒྱབ་ཕྱོགས་ཞབས་འདེགས་ཚན་པའི་འགན་འཛིན་གཅིག་ལྕོགས་ལིའི་ཇོད་རེད།
ཚོགས་འདུ་འགོ་བཙུགས་ནས་ཟླ་བ་གཅིག་ལྷག་སོང་རྗེས་གནས་ཚུལ་ལ་གློ་བུར་དུ་བློ་ཡུལ་ལས་
འདས་པའི་འགྱུར་བ་ཕྱིན་ཏེ་ཀྲང་ཅིང་ཝུའུ་དང་ཀྲང་གོ་ཧྭ་གཉིས་པེ་ཅིང་ནས་ལྷ་སར་ལོག་པ་དང༌།
ཁོ་གཉིས་ཀྱིས་བོད་ནང་གཡས་ཕྱོགས་པར་རྒོལ་བའི་ལས་འགུལ་སྤེལ་ཕྱོགས་ཀྱི་མའོ་ཙེ་ཏུང་གི་
དམིགས་བསལ་མཛུབ་སྟོན་བཀའ་ཡིག་མཉམ་དུ་ཁྱེར་ཡོད། དེ་རྗེས་ལྷོ་ནུབ་ལས་ཁུངས་ཀྱི་
ཀྲང་ཅིང་ཝུའུ་དང་ཀྲང་གོ་ཧྭ་གཉིས་ཀྱི་གཙོ་སྐྱོང་འོག“གཡས་ལྷུང་དག་ཐེར”བྱེད་ཡུལ་ལིའི་ཇོད་
ནས་ནུབ་བྱང་ལས་ཁུངས་ཀྱི་ཕན་མིང་ཐོག་འཕོས།
ཡུན་བསྲིངས་བའི་ཚོགས་འདུ་དེས་མཐའ་མཇུག“ཕན་མིང་གིས་གཙོ་བོར་བྱས་པའི་དམར་
ཤོག་ཚོགས་པར་ངོ་རྒོལ་བྱེད་མཁན་གྱི་ཚོགས་པ”ཞིག་ངོས་འཛིན་བྱས་པ་དང༌། ཕྱི་ལོ་༡༩༥༡
ལོར་ཁོ་རང་ངོ་མས་པཎ་ཆེན་རིན་པོ་ཆེ་བོད་ནང་སྲུང་སྐྱེལ་བྱས་པ་དང༌། “དམག་ཁྲོད་ཀྱི་ཤེས་
ཡོན་ཅན”ཞེས་མིང་གྲགས་ཡོད་ཅིང༌། སྤོབས་ཉམས་ཆེ་བའི་ཕན་མིང་ལ་དུས་ཡུན་ཟླ་བ་ལྔའི་རིང་
ཁོ་རང་ལས་གནས་རིམ་དམའ་བའི་ལས་བྱེད་མདུན་ལ་བརྙས་བཅོས་དང་འཐབ་རྩོད་རབས་དང་
རིམ་པ་བྱས་རྗེས་མཐའ་མཇུག“གཡས་ཕྱོགས་མཐར་ལྷུང་པའི” ཞྭ་མོ་གཡོགས་ཏེ་དབང་ཆའི་
རྐུབ་སྟེགས་ལས་དབྱུགས་པ་རེད། ད་དུང་ཁོང་རྒྱ་ནག་དམར་ཤོག་ཚོགས་པའི་ཚོགས་ཁོངས་དང་
དམག་ཁོངས་ནས་ཕུད་པ་དང༌། ཁོང་གི་ནང་མི་སྤུན་མཆེད་དང་ལས་རོགས་མང་པོ་ལའང་གོད་
ཆག་བྱུང་བ་རེད།
ཕྱི་ཚུལ་ལ་ཕན་མིང་གནས་དབྱུང་བཏང་བའི་གནས་ཚུལ་དེ་ཁོ་པ་དང་ལྷོ་ནུབ་ལས་ཁུངས་ཀྱི་
ཁོ་པའི་ཁ་གཏད་དབར་གྱི་ནང་འཁྲུག་ཡིན་པར་སྣང་ཡང༌། དེས་ཀྲུང་དབྱང་ཨུ་ཡོན་ལྷན་ཁང་དང་།
དམིགས་བསལ་མའོ་ཙེ་ཏུང་ལ་བོད་ཐོག་ཐབས་ཇུས་ངེས་བརྟན་མེད་པ་སྟོན་གྱི་ཡོད། རང་རློམ་ཆེ་
བའི་ཕན་མིང་གིས་ཁོ་རང་གི་བོད་སྐྱོང་འཆར་གཞི་ཡང་དག་པ་ཡིན་སྙམ་སྟེ་ཡང་ནས་ཡང་དུ་རྒྱུན་
སྐྱོང་བྱས་ཀྱང་། ཁོ་རང་གི་འཆར་གཞིའི་ཀུན་སློང་གང་ཡིན་མིན་ལ་མ་བལྟོས་པར་དེ་དང་མའོ་ཙེ་
ཏུང་གིས་བོད་ཁྱོན་ཡོངས་ལ་བཟུང་བའི་འཆར་གཞི་མཐའ་གཅིག་ཏུ་འགལ་བ་ཡིན་པའམ། ཡང་
ན་ཁོང་གི་འཆར་གཞིས་མའོ་ཙེ་ཏུང་གི་འཆར་གཞི་ནུས་མེད་བཟོ་གི་ཡོད་པ་ཁོང་གིས་ཤེས་མེད།
བོད་སྡོད་རྒྱ་མི་ཚོའི་དྲན་པའི་ངོས་ནས་སྐྱི་གཡའ་བའི་ཀུན་སྤྱོད་དག་ཐེར་གྱི་ལས་འགུལ་དེ་
མི་ཡལ་བར་གསལ་པོར་གནས་པའི་སྐབས་སུ་ལྷ་སའི་དོན་རྐྱེན་དེ་བྱུང་བ་དང༌། དེ་དུས་ལམ་འགྲོ་
བརྒྱུགས་ཏེ་བར་ཆད་མ་ཕྲད་པར་གནས་ཐུབ་པའི་ཐན་ཀྭན་སན་ལ་ཕེང་དེ་ཧྭད་དང་ཀྲུང་དབྱང་གི་
ཏར་འཕྲིན་དེ་གཉིས་འབྱོར་སྐབས་ཁོང་གི་སེམས་ནང་དངངས་སྐྲག་ཇི་ཙམ་བྱུང་ཡོད་པ་ང་ཚོས་
ཚོད་དཔག་བྱེད་ཐུབ་ངེས་རེད། ད་ཡོད་ཡིག་ཆ་ཁག་ནང་དེ་དུས་ཐན་ཀྭན་སན་གྱིས་གལ་སྲིད་
དམག་འཁྲུག་ཕམ་ཉེས་ཤོར་ན་རང་ཉིད་ལ་ཕྱིར་ཤིག་རྒྱག་སའི་ལམ་ཁ་ཞིག་ཡོང་ཐབས་སུ་ཀྲུང་
དབྱང་ལ་གནས་ཚུལ་འུད་སྒྲོག་བྱེད་རྩིས་ཡོད་པའམ། ཡང་ན་ཁོང་གིས“དྲག་ཆས་སྤྲས་པའི་ངོ་
ལོག་པའི”སྟོབས་ཤུགས་དངོས་གནས་དྲང་གནས་རྒྱ་དམག་ལས་ཧ་ཅང་གིས་ཆེ་བ་ཡོད་པའི་
ཡིད་ཆེས་བྱུང་ཞེས་ཤོད་རྩིས་ཡོད་པ་ཁ་གསལ་པོ་མེད། གང་ལྟར་ཡང༌། ཁོང་གིས་གང་གསལ་
པོ་ཤེས་ཀྱི་ཡོད་དམ་ཞེ་ན།
མའོ་ཙེ་ཏུང་གི་འཐབ་ཇུས་འཆར་གཞིར་དོ་ཕོག་བཏང་ན་བོད་ཀྱི་གནས་བབ་ཇེ་སྡུག་ཏུ་
གཏོང་ཉེན་ཡོད་པས་གནས་ཚུལ་འདི་མའོ་ཙེ་ཏུང་ལ་གསལ་བཤད་བྱེད་ཁག་པོ་ཆགས་
ཡོད། འོན་ཀྱང༌། ད་ལྟ་དམག་འཁྲུག་འགོ་བཙུགས་ཟིན་པས་གང་བྱེད་དགོས་སམ། ཐན་
ཀྭན་སན་གྱིས་ཏོག་ཙམ་བསམ་བློ་བཏང་རྗེས་མིག་སྔར་ཁོང་གིས་ལྷ་སའི་ངོ་ལོག་དགྲ་བོ་
གཅིག་ཀྱང་ངམ། ཡང་ན་ཧ་ཅང་ཉུང་ཤས་མ་གཏོགས་འབྲོས་མི་ཐར་བ་བྱས་ཏེ་རྩ་མེད་
བཟོས་ན་ཁོ་རང་གི་ནོར་འཁྲུལ་ལ་ཁ་གསབ་ཡོང་རྒྱུ་ཡིན་པ་དང༌། ཉུང་མཐར་ཡང་དམག་
འདི་རྒྱལ་ཁ་ཐོབ་པ་ཞིག་བྱེད་དགོས་པ་ཤེས། འོན་ཀྱང་། ད་ལྟ་དགྲ་བོ་དང་ང་ཚོའི་སྟོབས་
ཤུགས་དབར་ཁྱད་པར་ཆེན་པོ་ཡོད་པས་སུར་རྒྱལ་ཁ་འཐོབ་དང་། སུར་ཕམ་ཉེས་འབྱུང་རྒྱུ་
ཡིན་པ་ཐག་ཆོད་ཁག་པོ་ཡིན་པས་ད་དུང་དམག་འཁྲུག་རྒྱག་དགོས་སམ་མི་དགོས། གལ་
སྲིད་དམག་འཁྲུག་རྒྱག་མཚམས་བཞག་ན་དྲག་ཆས་སྤྲས་པའི་ངོ་ལོག་པས[ང་ཚོའི་བསམ་
ཚུལ]ཤེས་ཏེ་གང་སར་བྲོས་བྱོལ་དུ་འགྲོ་ངེས་ཡིན་པས་རྗེས་ལ་དཀའ་ངལ་དེ་ལས་ཆེ་བ་
བཟོ་ངེས་རེད། ད་དམག་རྒྱག་མི་རྒྱག་ཀྲུང་དབྱང་གིས་ཐག་གཅོད་བྱེད་དགོས་ཀྱི་ཡོད།
དེར་བརྟེན། ཁོང་གིས་ཕྱོགས་གཅིག་ནས་དམག་དཔུང་ཚང་མར་ཕར་རྒོལ་གྱི་གྲ་སྒྲིག་བྱེད་
དགོས་པའི་བཀའ་བཏང་བ་དང་། ཕྱོགས་གཞན་དེ་ནས་གནས་ཚུལ་འདི་ལམ་སེང་ཀྲུང་
དབྱང་དང་དམག་དོན་ཨུ་ཡོན་ལྷན་ཁང་ལ་སྙན་སེང་ཞུས། ཀྲུང་དབྱང་གིས་གནས་ཚུལ་
འདི་འཕྲལ་མ་ཉིད་དུ་མའོ་ཙེ་ཏུང་ལ་ཏར་ཐོག་ནས་བརྒྱུད་སྤྲོད་བྱས།
ཇིའི་ཡའུ་རྦོན་གྱིས་དུམ་ཚན་འདིའི་ནང་རྒྱ་ནག་དམར་ཤོག་ཚོགས་པའི་ལངས་ཕྱོགས་དང་མཐུན་
པར་ཐན་ཀྭན་སན་གྱིས་རྒྱ་དམག་ལས་བོད་པ་མང་བ་ཡོད་པར་ཡིད་ཆེས་བྱས་ལུགས་བཤད་
ཡོད། ཐན་ཀྭན་སན་གྱིས་བོད་པའི་མི་ཤུགས་དངོས་ཡོད་ལས་ཆེས་ཆེར་ཚོད་དཔག་བྱེད་དོན་ནི་
དམག་འཁྲུག་དེའི་ནང་གལ་ཏེ་རྒྱ་དམག་ལ་ཕམ་ཉེས་བྱུང་ན་ཁོ་པར་ཉེས་ཆད་མི་ཕོག་པའི་ཆེད་དུ་
ཁོང་གིས་ཆེད་མངགས་བོད་པའི་གྲངས་འབོར་ལ་འུད་སྒྲོག་བྱས་པ་ཡིན་སྲིད། ཇིའི་ཡའུ་ཆྔོན་ལ་
ད་དུང་བོད་པར་ཕྱི་རྒྱལ་གྱི་རོགས་སྐྱོར་ཐོབ་ཡོད་པའི་བསམ་ཚུལ་ཡོད་པར་སྣང་ཞིང་། རྒྱ་ནག་
དམར་ཤོག་ཚོགས་པས་དམག་འཁྲུག་དེའི་རྗེས་ལ་གནད་དོན་དེ་དྲིལ་བསྒྲགས་ཆེན་པོ་བྱས་པ་
རེད། ཁོང་གི་འགྲེལ་བཤད་དེ་ཚོ་སྤྱི་ཡོངས་ཆ་ནས་ཞིབ་ཅིང་རྒྱས་པ་ཡོད་ཀྱང༌། སྐབས་དེར་ཐན་
ཀྭན་སན་གྱིས་བསམ་བློ་གང་གཏོང་བཞིན་ཡོད་པ་ང་ཚོས་ཏག་ཏག་ཅིག་དུས་ནམ་ཡང་ཤེས་
ཐབས་མེད།
ཐན་ཀྭན་སན་གྱི་གནས་ཚུལ་སྙན་སེང་ལ་ཉན་རྗེས་མའོ་ཙེ་ཏུང་ལ་ཚོར་བ་འདི་འདྲ་བྱུང་བ་
ཇིའི་ཡའུ་རྦོན་གྱིས་འགྲེལ་བཤད་བརྒྱབ་ཡོད་དེ།
མའོ་ཙེ་ཏུང་གིས་ཁོ་རང་གི་འཆར་གཞི་ཐན་ཀྭན་སན་གྱིས་ཕུ་དཀྲུག་མདའ་དཀྲུག་བཟོས་པ་
མཐོང་རྗེས་འཚིག་པ་ཟ་ནས་ཐན་ཀྭན་སན་ཟེར་མཁན་དེ་ཉིན་རེ་ནས་ཉིན་རེར་ལྐུག་རྟགས་
ཚ་རུ་ཚ་རུ་འགྲོ་གི་འདུག་ཅེས་བཤད། འོན་ཀྱང་། དམག་འཁྲུག་གི་ཡོལ་བ་ཕྱེ་ཟིན་པས་
དམག་མཚམས་བཞག་ན་དགེ་མཚན་མེད། དེར་བརྟེན། ངེས་པར་དུ་རྒྱལ་ཁ་འཐོབ་དགོས་
པ་གཙོ་འདོན་བྱས་ཏེ་དམག་རྒྱག་རྒྱུར་མོས་མཐུན་གྱི་ཏར་ལན་བཏང༌། འོན་ཀྱང་། མའོ་
ཙེ་ཏུང་གིས་ཐན་ཀྭན་སན་ལ་ངེས་པར་དུ་རྒྱལ་ཁ་འཐོབ་དགོས་པ་ལས་ཕམ་ཉེས་ཤོར་ན་
འགྲིག་ཐབས་མེད་ཅེས་གསལ་པོར་བཤད་ཡོད་པས་གལ་ཏེ་དམག་འཁྲུག་དེར་ཕམ་ཉེས་
ཤོར་ན་མའོ་ཙེ་ཏུང་གིས་ཐན་ཀྭན་སན་ལ་ཐག་གཅོད་གང་བྱས་ཀྱང་དེར་ཁོང་གིས་དང་
ལེན་བྱེད་དགོས་ཀྱི་ཡོད།
མའོ་ཙེ་ཏུང་གི་ཏར་འཕྲིན་འབྱོར་བ་དང་ཐན་ཀྭན་སན་གྱིས་ཁོ་རང་ལ་མའོ་ཙེ་ཏུང་གིས་གོ་
སྐབས་ཤིག་སྤྲད་ཡོད་པ་ཤེས་ཏེ་ནོར་བུ་གླིང་ཁ་ལེན་ཐུབ་མིན་དེ་དམག་འཁྲུག་དེར་རྒྱལ་
ཁ་འཐོབ་མིན་གྱི་འགག་རྩར་ངོས་བཟུང༌། ནོར་བུ་གླིང་ཁ་བླངས་ཐུབ་ན་ལྷ་ས་སྤྱི་ཡོངས་ལ་
དབང་སྒྱུར་ཐུབ་པ་དང༌། དམག་འཁྲུག་ལ་རྒྱལ་ཁ་ཐོབ་པ་དང་ཁྱད་པར་མེད། དེ་རྗེས་ཁོང་
གིས་ནོར་བུ་གླིང་ཁར་ཕར་རྒོལ་བྱེད་དགོས་པའི་བཀའ་བཏང་བ་དང་དུས་མཚུངས་སུ་ལྷ་
ས་གྲོང་ཁུལ་གང་སར་ཡོད་པའི་དམག་དཔུང་ལ་འཛེམ་ཟོན་སྤུ་ཙམ་ཡང་མེད་པར་གྲོང་ཁུལ་
དང་ཕོ་བྲང་པོ་ཏ་ལའི་དགྲ་བོས་ནོར་བུ་གླིང་ཁའི་ཕྱོགས་སུ་དཔུང་སྣོན་དུ་འགྲོ་མི་ཐུབ་བཟོ་
དགོས་པ། མེ་སྒྱོགས་མདའ་ཤོག་ཨང་༣༠༨ དང་ཨང་༡༥༥ པའི་མེ་སྒྱོགས་དམག་མིས་
ནོར་བུ་གླིང་ཁའི་ནང་གི་དགྲ་བོར་མེ་སྒྱོགས་ཚ་ནན་བརྒྱབ་སྟེ་དྲག་ཆས་སྤྲས་པའི་ངོ་ལོག་
པ་དེ་ཚོར་ལྷོད་ཙམ་ཡང་བྱེད་པའི་གོ་སྐབས་སྤྲོད་མི་ཆོག་པའི་བཀའ་བཏང་།
ཐན་ཀྭན་སན་གྱི་སེམས་ནང་གནས་ཚུལ་དེ་འདྲར་གྱུར་ཟིན་པས་རང་ཉིད་ལ་དམག་དོན་ཁྲིམས་
ཁང་གི་ཁྲིམས་ཆད་མི་ཕོག་པ་བྱེད་པར་དམག་འཁྲུག་དེའི་ནང་རྒྱལ་ཁ་གཡུར་དུ་ཟ་བ་ཞིག་ལོན་
དགོས་པ་དང༌། ཁོ་རང་གིས“དྲག་ཆས་སྤྲས་པའི་ངོ་ལོག་པ”ཇི་ཙམ་མང་བ་ཚར་བཅད་ན་དེ་ཙམ་
དུ་ཁོ་རང་གི་བྱས་རྗེས་ཆེ་རུ་འགྲོ་ངེས་ཡིན་པ་ཤེས་ཀྱི་ཡོད། སྟབས་ལེགས་པ་ཞིག་ལ་ཁོང་གིས་
ལྕགས་པོ་རི་བླངས་ཟིན་པ་རེད། ཁོང་གིས་ནོར་བུ་གླིང་ཁར་མེ་སྒྱོགས་ཀྱི་དྲག་རྒོལ་བྱེད་དགོས་
པའི་བཀའ་ཕབ་རྗེས་རྒྱ་ནག་དབུས་དམག་དོན་ཨུ་ཡོན་ལྷན་ཁང་ནས་ཏར་འཕྲིན་ཞིག་འབྱོར་ཏེ་
ཁོང་ལ་བོད་པ་དམར་གསོད་གཏོང་ཆོག་པའི་བཀའ་འཁྲོལ་ཐོབ་པ་རེད། བཀའ་འཁྲོལ་དེ་རྒྱ་ནག་
གཞུང་གི་ནང་ཁུལ་དཔྱད་གཞིའི་ཡིག་ཆ་ཞིག་ནང་ཆ་ཚང་བཀོད་ཡོད།
[ང་ཚོས]ལྕགས་པོ་རི་དྲག་པོས་བླངས་རྗེས་ངོ་ལོག་དམག་དཔུང་ལ་འདམ་ཀ་གཉིས་ལས་
མེད་དེ། གཅིག་བྱས་ན་ཁོ་ཚོས་མུ་མཐུད་དེ་ལྷ་ས་ཁུལ་དུ་ང་ཚོ་དང་དམག་འཐབ་བྱེད་སྲིད་
པ་དང༌། གཅིག་བྱས་ན་ཁོ་ཚོས་མཚན་མོའི་ནག་ཁུང་ཁྲོད་མི་རེ་གཉིས་བྱས་ཏེའམ། ཡང་
ན་དཔུང་ཤུགས་བསྒྲིལ་ཏེ་ང་ཚོའི་སྐོར་དམག་བཤགས་ཏེ་བྲོས་བྱོལ་དུ་འགྲོ་སྲིད་པ་རེད།
འདི་གཉིས་ལས་ཕྱི་མ་འདི་ཡོང་ཉེན་ཆེ་བ་ཡོད།
གལ་ཏེ་ངོ་ལོག་དམག་དཔུང་གིས་མུ་མཐུད་དེ་ལྷ་ས་ཁུལ་དུ་དམག་འཐབ་བྱས་ན་ཁྱོད་
ཚོས་དཔུང་འཇུག་བྱས་ཏེ་ངོ་ལོག་དམག་དཔུང་གི་རྟེན་གཞི་ལེན་ཐུབ་པ་དེ་ཚོ་རིམ་པས་
ལེན་དགོས་པ་དང༌། ངོ་ལོག་དམག་མི་ཚོ་ས་ཆ་གུ་དོག་པོ་ཞིག་ཏུ་བཙིར་གནོན་བྱས་རྗེས་
དམག་ཤུགས་གཅིག་ཏུ་བསྒྲིལ་ཏེ་ཕྱོགས་ཡོངས་ནས་ཁོ་ཚོ་རྩ་མེད་བཟོ་དགོས།
གལ་སྲིད་ངོ་ལོག་དམག་དཔུང་གིས་མཚན་དགུང་ལ་མི་རེ་གཉིས་བྱས་ཏེའམ། ཡང་དཔུང་
ཤུགས་བསྒྲིལ་ཏེ་ང་ཚོའི་སྐོར་དམག་བཤགས་ཏེ་འབྲོས་རྩིས་བྱས་ན་ཁྱོད་ཚོས་དཀའ་ངལ་
ཇི་ཙམ་བྱུང་ཡང་ཁྱད་དུ་བསད་དེ་ཁོ་ཚོ་མཐའ་གཅིག་ཏུ་རྩ་མེད་བཟོ་དགོས།
དེ་ལྟར་ཡང་། རྒྱ་ནག་གཞུང་གི་ཡོངས་གྲགས་ཡིག་ཆ་ཞིག་ནང་ཏར་འཕྲིན་དེའི་ནང་དོན་ཁག་
གཅིག་གཅོད་གཏུབ་བྱས་པའི་གནད་བསྡུས་ཤིག་བཀོད་ཡོད་དེ།
ཆུ་ཚོད་བཅོ་བརྒྱད་པའི[ཕྱི་དྲོའི་ཆུ་ཚོད་དྲུག་པའི]ཐོག་དམག་དོན་ཨུ་ཡོན་ལྷན་ཁང་གིས་
ཏར་ཐོག་ནས་མཛུབ་སྟོན་བྱས་དོན། ལྕགས་པོ་རིར་དཔུང་འཇུག་བྱས་ཏེ་བླངས་རྗེས་གལ་
ཏེ་ངོ་ལོག་དམག་དཔུང་གིས་མུ་མཐུད་དེ་ལྷ་ས་གྲོང་ཁུལ་དུ་དམག་འཐབ་བྱས་ན་ང་ཚོས་
དཔུང་འཇུག་བྱས་ཏེ་དགྲ་བོའི་དམག་དཔུང་གི་རྟེན་གཞི་ལེན་ཐུབ་པ་དེ་ཚོ་རིམ་པས་ལེན་
དགོས། དམག་དོན་ཨུ་ཡོན་ལྷན་ཁང་གི་མཛུབ་སྟོན་གཞིར་བཟུང་ང་ཚོའི་དམག་དཔུང་
གིས་ལམ་ཕྱོགས་མང་པོ་ནས་ནོར་བུ་གླིང་ཁར་དཔུང་འཇུག་བྱས་པ་དང༌། དམག་འཐབ་
དྲག་པོ་དུས་ཡུན་ཐུང་ཙམ་བྱས་པ་བརྒྱུད་དྲག་ཆས་སྤྲས་པའི་ངོ་ལོག་པའི་བཀོད་འདོམས་
ལྟེ་གནས་མགྱོགས་མྱུར་བཙན་བཟུང་བྱུང༌། དེ་རྗེས་འཕྲལ་དུ་དམག་དཔུང་སྤོ་སྒྱུར་བྱས་ཏེ་
ལྷ་ས་གྲོང་ཁུལ་གྱི་མཐའ་བསྐོར།
མཚམས་དེར་ཐན་ཀྭན་སན་ལ་ཕྱིར་ཤིག་རྒྱག་ཡུལ་མེད་པ་དང༌། པེ་ཅིང་གིས་ཁོང་ལ་རང་དབང་
ཆ་ཚང་སྤྲད་ཡོད་པས་གལ་ཏེ་ཁོང་གིས་ནོར་བུ་གླིང་ཁའི་ནང་འཛོམས་པའི་བོད་པ་ཚང་མ“ངོ་
ལོག་ཇག་པར”ངོས་འཛིན་བྱས་ན་ཁོང་གིས་ཁོ་ཚོ་ཚང་མ་ངོ་གནོང་དང་འགྱོད་པ་སྤུ་ཙམ་ཡང་
མེད་པར་དམར་གསོད་གཏོང་ཆོག་གི་ཡོད། མ་ཟད་ཕྱི་ལོ་༡༩༥༨ ལོའི་ཡ་རྫིའི་དོན་རྐྱེན་ཐོག་
རྒྱ་དམག་གིས་དྲག་གནོན་བྱས་པ་དེ་རྒྱ་ནག་དམར་ཤོག་ཚོགས་པའི་རིམ་པ་མཐོ་དམན་ཚང་མས་
བསྔགས་བརྗོད་བྱེད་ཡུལ་ཞིག་ཡིན་པས་ཡ་རྫིའི་དྲག་གནོན་དེ་ཁོང་གིས་ལྷ་སའི་མི་མང་དཀྱུས་
མ་སྡེབ་གསོད་གཏོང་བའི་མིག་དཔེ་ལྟ་ས་ཡག་པོ་ཞིག་རེད། དེ་འདྲའི་གནས་སྟངས་འོག་ཐན་ཀྭན་
སན་ལ་རྩ་བ་ནས་འཛེམ་ཟོན་བྱེད་རྒྱུ་མེད་པའི་བསམ་ཚུལ་བྱུང་ཡོད་ཀྱང༌། རྒྱ་ནག་གཞུང་གི་ལོ་
རྒྱུས་ཡིག་ཆའི་ནང་དེའི་སྐོར་གང་ཡང་གསལ་མེད།
འཇུ་ཆེན་ཐུབ་བསྟན་དང་རོགས་པ་ཚོ་ར་མ་སྒང་གྲུ་ཁའི་ཉེ་འཁྲིས་ཀྱི་རེ་རྩེ་ནས་ཐང་ལ་ཉལ་་བཞིན་
གཤམ་གྱི་གནས་ཚུལ་ལྟ་ཞིབ་བྱེད་བཞིན་ཡོད། ཁོ་ཚོའི་གཤམ་གྱི་རི་སྐེད་དུ་རྒྱ་མིའི་མེ་སྒྱོགས་
དམག་དཔུང་ཆུང་ཙམ་ཞིག་ཡོད་པ་དང༌། རྒྱ་དམག་གིས་མེ་སྒྱོགས་ཀྱི་ཁ་ནོར་བུ་གླིང་ཁ་དང་མེ་
མདའ་སྦག་སྦག་གི་ཁ་སྐྱིད་ཆུའི་ཁར་སྡིག་བཞིན་ཡོད།
ནམ་ལངས་རྗེས་ནོར་གླིང་ཕོ་བྲང་ལྕགས་རིའི་ཕྱིའི་བོད་པ་བཅུ་གྲངས་ཤིག་གིས་རྒྱུག་ཤར་
གློད་དེ་སྐྱིད་ཆུའི་གྲུ་ཁའི་ཕྱོགས་སུ་སོང་བ་ན་རྒྱ་དམག་མདའ་ཤོག་ཨང་༡༥༩ ཡི་མདའ་དཔོན་
གཞོན་པ་ཝུའུ་ཁྲན་གྱིས་ཁོ་ཚོའི་ཐོག་ཏུ་མེ་མདའ་རྒྱག་དགོས་པའི་བཀའ་བཏང་བ་དང༌། དེ་
མ་ཐག་རྒྱ་དམག་གིས་མེ་མདའ་སྦག་སྦག་བསྟུད་མར་བརྒྱབ་པས་བོད་པ་དེ་ཚོ་ཚང་མ་རང་སར་
བསད། རིང་པོ་མ་སོང་བར་བོད་པའི་མི་ཚོགས་གཞན་ཞིག་གིས་གོང་དང་འདྲ་བར་འབྲོས་རྩིས་
བྱེད་སྐབས་རྒྱ་དམག་གིས་སྔར་བཞིན་ཁོ་ཚོར་མེ་མདའ་སྦག་སྦག་བརྒྱབ་སྟེ་ཚང་མ་བསད།
འཇུ་ཆེན་ཐུབ་བསྟན་དང་རོགས་པ་ཚོར་མེ་མདའ་སྦག་སྦག་དང་ལག་འབོམ་མེད་ཀྱང༌། ཁོ་
ཚོས་རང་གི་མེ་མདའ་རིང་མདའ་རྙིང་གོག་དེ་ཚོ་རི་སྐེད་ཀྱི་རྒྱ་དམག་ཕྱོགས་སུ་ལན་འགའ་བརྒྱབ་
ཀྱང་ཕན་ཐོགས་གང་ཡང་མ་བྱུང༌།
དེ་ཉིན་ས་སྲོས་ཀྱི་དུས་སུ་བོད་པ་སྟོང་ཕྲག་མང་པོ་ནོར་བུ་གླིང་ཁའི་ནང་ནས་སྐྱིད་ཆུའི་
ཕྱོགས་སུ་བརྒྱུགས། དེར་སླེབ་པར་ཐོག་མར་ཁོ་ཚོས་རྡོ་ཧྲུག་དང༌། བྱེ་ཕུང༌། སྡོང་ཕྲན་གྱིས་
ཁེངས་པའི་གྲམ་པ་རྒྱ་ཆེན་པོ་ཞིག་རྒལ་དགོས་ཀྱི་ཡོད།
དེ་དུས་རྒྱ་དམག་མེ་སྒྱོགས་མདའ་ཤོག་ཨང་༣༠༨ པའི་བརྒྱ་ཤོག་༣ པའི་བརྒྱ་དཔོན་ཝང་
གོ་ཀྲན་ལྕགས་པོ་རིའི་རྩེའི་སོ་ལྟ་ཁང་ནང་ཡོད་ཅིང་། ཁོང་གིས་བོད་པ་དེ་ཚོ་སྐྱིད་ཆུའི་ཕྱོགས་
སུ་འབྲོས་འགྲོ་བ་མཐོང་བ་རེད།
མདེའུ[སྒྱོགས་མདེལ]རིམ་པ་གཉིས་པ་དང་གསུམ་པ་ལྷུངས་རྗེས་ཁོ་ཚོས་གློ་བུར་དུ། [ནོར་
བུ་གླིང་ཁའི]ལྷོ་སྒོ་ཕྱེ་ནས་ཀི་སྒྲ་རྒྱག་བཞིན་ཤི་གསོན་ལ་མ་བལྟོས་པར་གྲུ་ཁ་རྙིང་པའི་
ཕྱོགས་སུ་གདོང་མཆོང་བརྒྱབ་སྟེ་ང་ཚོའི་སྐོར་དམག་ལས་ཐར་ཐབས་བྱས། དེ་མ་ཐག་
ངས་ང་ཚོའི་མེ་སྒྱོགས་དམག་ལ་མེ་སྒྱོགས་ཀྱི་ཁ་ཕྱོགས་ངོ་ལོག་ཇག་པས་གདོང་མཆོང་
རྒྱག་ཡུལ་ཀྱི་མདུན་དུ་བསྒྱུར་ཏེ་ཁོ་ཚོ་འགོག་ཐབས་སུ་མེ་སྒྱོགས་ཤུགས་དྲག་གིས་རྒྱག་
དགོས་པའི་བཀའ་བཏང་བས་ཁོ་ཚོ་ཞེད་ཐག་ཆོད་དེ་ཕྱིར་ནོར་བུ་གླིང་ཁར་ཁ་གཏད་དེ་
བྲོས་ཡོང་སྐབས་ངས་སླར་ཡང་ང་ཚོའི་མེ་སྒྱོགས་དམག་ལ་མེ་སྒྱོགས་ཁོ་ཚོ་ཕྱིར་འབྲོས་
ཡོང་སའི་ཕྱོགས་སུ་རྒྱག་དགོས་པའི་བཀའ་བཏང་བས་སྒྱོགས་མདེལ་ཏག་ཏག་ཁོ་ཚོའི་
དཀྱིལ་དུ་ལྷུངས་ནས་གས།
ཇིའི་ཡའུ་ཆྔོན་གྱིས་ཀྱང་གནས་ཚུལ་དེ་དངོས་སུ་བྱུང་བའི་སྐོར་འདི་ལྟར་ཁུངས་སྐྱེལ་བྱས་ཡོད་དེ།
ངོ་ལོག་དམང་དཔུང་གི་རྟ་དམག་ཆིག་སྟོང་ཉིས་སྟོང་ཙམ་དང༌། རྐང་དམག་བརྒྱ་ཕྲག་ཁ་
ཤས་ཤིག་དུས་གཅིག་ཏུ་སྐྱིད་ཆུའི་གྲུ་ཁ་ལྷོ་མའི་ཕྱོགས་སུ་ངར་བཞིན་བརྒྱུགས་པས་ཝུའུ་
ཁྲན་གྱིས་ལམ་སེང་མེའུ་ཀྲུང་ཆིན་ལ་“འཐབ་གྲོགས་རྙིང་པ། གང་མགྱོགས་གྲུ་ཁ་ལྷོ་
མར་རོགས་སྐྱོར་བྱོས་དང༌། ལྟས་ངན་མི་སྟོང་ཕྲག་ཁ་ཤས་ཡོང་གི་འདུག །མེ་སྒྱོགས་ག་
ཚོད་ཤུགས་ཆེ་བ་བརྒྱབ་ན་དེ་ཚོད་ཀྱིས་བཟང་བ་འདུག”ཅེས་བཤད་དེ་གང་མགྱོགས་མེ་
སྒྱོགས་ཤུགས་དྲག་གང་ཆེ་བརྒྱབ་སྟེ་གྲུ་ཁ་ལྷོ་མའི་ཕྱོགས་སུ་རོགས་སྐྱོར་བྱེད་དགོས་པའི་
རེ་བ་བཏོན།
མེའུ་ཀྲུང་ཆིན་གྱིས་དེ་མ་ཐག་མདའ་ཤོག་ཧྲིལ་པོའི་མེ་སྒྱོགས་ཀྱིས་གྲུ་ཁ་ལྷོ་མར་རོགས་
སྐྱོར་བྱེད་དགོས་པའི་བཀའ་བཏང་བ་དང༌། སྒྱོགས་མདེལ་གྱི་ཕྲེང་བ་མཁའ་དབྱིངས་སུ་
རྒྱ་མཚོའི་རླབས་བཞིན་གཅིག་མཇུག་གཅིག་མཐུད་དེ་སྐྱིད་ཆུའི་ནང་དང་གྲམ་པའི་ཐོག་ཏུ་
ལྷུངས་ནས་གས་པས་ངོ་ལོག་ཇག་པ་ཚོ་མེ་སྒྱོགས་ཀྱི་དྲག་རྒོལ་མ་བཟོད་པར་སྐྱིད་ཆུའི་
བྱང་ངོགས་སུ་ཕྱིར་ཤིག་བརྒྱབ།
བོད་པ་ཧ་ཅང་མང་པོས་ཁྱུ་བསྒྲིགས་ཏེ་ནོར་བུ་གླིང་ཁའི་ལྷོ་སྒོ་ནས་ཐོན་པ་དང་སྐྱིད་ཆུའི་གྲམ་
པའི་ཐོག་རྒྱུག་འགྲོ་བ་འཇུ་ཆེན་ཐུབ་བསྟན་གྱིས་རི་རྩེ་ནས་མཐོང༌། དེ་སྔ་དམག་འཁྲུག་རྩ་བ་
ནས་མཐོང་མྱོང་མེད་པའི་བོད་པ་དེ་ཚོས་མཐོང་ཡངས་བའི་ས་ཁུལ་དུ་མི་མང་པོ་མཉམ་དུ་ཕྱོགས་
གཅིག་ཏུ་འབྲོས་ཕྱིན་ན་ཁོ་རང་ཚོ་རྒྱ་དམག་གི་མེ་སྒྱོགས་དང་མེ་མདའ་སྦག་སྦག་གི་དམིགས་
འབེན་དུ་འགྱུར་གྱི་ཡོད་པ་ཤེས་ཀྱི་མེད། གང་ལྟར་ཡང༌། བོད་པ་དམར་གསོད་གཏོང་ཆོག་པའི་
བཀའ་འཁྲོལ་ཐོབ་པའི་རྒྱ་དམག་གི་དཔོན་པོ་ཡིན་ནའང་འདྲ། ཁོག་ཏུ་་གྲལ་རིམ་གྱི་འཁོན་འགྲས་
ཆེ་བའི”རྒྱ་དམག་དཀྱུས་མ་ཡིན་ནའང་འདྲ་གང་ལྟར་དེ་ནི་རྒྱ་དམག་གིས་ཡུན་རིང་ངང་སྒུག་བྱས་
པའི་གོ་སྐབས་དེ་རེད། རྒྱ་དམག་གི་སྒྱོགས་མདེལ་གང་དུ་ལྷུངས་བ་དེར་རྟ་དང་མིའི་ཁྲག་དང་
ལུས་པོའི་ཆ་ཤས་མེ་རི་གས་པ་བཞིན་འཐོར།
ཇག་ཚོགས་ཁྲོད་དུ་མདེའུ[སྒྱོགས་མདེལ]ཟིལ་ཤུགས་ཆེ་བས་ངོ་ལོག་ཇག་པའི་བྲང་ཁོག་
རྩ་གཤག་བཏང་བ་དང༌། ཁོ་ཚོའི་ལུས་པོ་དང་མགོ་བོ་ཁག་ཁག་ཏུ་བཏང་བས་མ་ཚད། ད་
དུང་ཁོ་ཚོའི་ཞོན་རྟ་བསད་དེ་ཐང་ལ་རིལ། འབར་གས་ཀྱི་དུ་ནག་ཁྲོད་དུ་ངོ་ལོག་ཇག་པས་
སྐད་ངན་སྒྲོག་པ་དང་ཁོ་ཚོའི་ཞོན་རྟས་ཆོ་ངེ་འདོན་བཞིན་ཡོད་པ་དང༌། གཅིག་མཇུག་
གཅིག་མཐུད་དེ་རིམ་པས་ཐང་ལ་འགྱེལ། རྨས་སྐྱོན་ཕོག་པའི་ཞོན་རྟས་སྨྱོ་བ་ལྟར་གང་
སར་རྒྱུག་པ་དང༌། འཇིགས་སྐྲག་གིས་ཟིན་པའི་ཇག་པ་ཚོ་ཕར་ཚུར་འུར་རྒྱུག་བྱེད་བཞིན་
མཆིས།
མཁན་ཆུང་རྟ་ར་བའི་མི་ཚེའི་ལོ་རྒྱུས་ནང་འདི་ལྟར་བྲིས་ཡོད་དེ།
དགོང་དྲོའི་ཆུ་ཚོད་གསུམ་བཞི་ཡས་མས་ཤིག་ལ། ནོར་གླིང་ལྷོ་ཕྱོགས་ར་མ་སྒང་གྲུ་ཁའི་
ཚུར་རོལ་གྲམ་ཐང་སྟེང་མེ་སྒྱོགས་དྲག་ཆར་བབས་པ་ལྟ་བུ་ཧ་ལམ་ཆུ་ཚོད་གཉིས་ཙམ་
རིང་བརྒྱབ་སོང་བའི་ཐལ་རྡུལ་གནམ་ས་འཁྲིགས་པའི་ཁྲོད་མི་རྟ་བརྒྱ་ཕྲག་མང་པོ་ཕར་
རྒྱུགས་ཚུར་རྒྱུགས་བྱེད་པ་ང་ཚོས་མངོན་སུམ་དུ་མཐོང་བྱུང༌། མི་རྟ་དེ་དག་ནི་ནོར་གླིང་
ལྕགས་རིའི་ཕྱི་རོལ་དུ་ས་སྲུང་སྡོད་མཁན་དང་བླངས་མི་མང་དང༌། ནོར་གླིང་གཞུང་སྒོའི་
ནང་རྟ་དྲེལ་མང་པོ་ཉར་མཁན་རྣམས་རེད། དུས་མིན་བྲོས་བྱོལ་སྔ་ཐལ་རྐྱེན་གྱིས་གྲམ་ཐང་
དེར་བོད་མི་སྟོང་ཕྲག་བརྒལ་བ་བསྡེབས་གསོད་ཤོར། 
འདི་ཉིན་ནོར་གླིང་ཕྱི་ནང་དུ་ཡོད་པའི་མི་རྣམས་དེ་སྔའི་སེམས་ཤུགས་ལས་ལྡོག་སྟེ་ལྷོ་བྱང་
གང་སར་བྲོས་བྱོལ་བྱེད་པའི་རྒྱུ་མཚན་གང་ཡིན་སྙམ་ན། གཙོ་བོར་ྋགོང་ས་ྋསྐྱབས་
མགོན་ཆེན་པོ་མཆོག་ཆིབས་སྒྱུར་གྲུབ་པ་ཤེས་པས་སྐུ་ཕྱྭའི་སེམས་ནད་སངས་པ་དང༌།
ཕྱོགས་གཞན་ནས་དགྲ་བོ་མིག་གི་མཐོང་སར་མེད་བཞིན་མེ་སྒྱོགས་ཀྱི་དྲག་ཆར་ཕབ་པར་
རྒོལ་འཛིང་བྱ་ཐབས་བྲལ་བ་རེད།
འབྲོས་ས་ཡིབ་ས་མེད་པའི་ནོར་བུ་གླིང་ཁའི་ལྷོ་ཕྱོགས་ཀྱི་གཞི་རྒྱ་ཆེ་བའི་སྐྱིད་ཆུའི་གྲམ་ཐང་དེ་
དོན་དམ་ཐོག་བོད་པ་ཧ་ཅང་མང་པོའི་དམར་གསོད་གཏོང་ཡུལ་དུ་གྱུར། བྲོས་བྱོལ་དུ་འགྲོ་མཁན་
ཁ་ཤས་ཀྱིས་མེ་སྒྱོགས་ཀྱི་དྲག་རྒོལ་ལ་མ་བལྟོས་པར་རང་སྲོག་ཐར་ཆེད་ཨུ་ཚུགས་བརྒྱབ་སྟེ་
སྐྱིད་ཆུ་བརྒལ་བའམ། ཡང་ན་སྐྱིད་ཆུའི་ལྷོ་ངོགས་ནས་བརྒྱབ་པའི་རྒྱ་དམག་གི་མེ་མདའ་སྦག་
སྦག་དང་མེ་སྒྱོགས་ཀྱི་མདེའུ་ལ་གཡོལ་ཆེད་མདུན་དུ་བརྒྱུགས་ཀྱང་ངལ་བ་འབྲས་མེད་དུ་གྱུར།
རྒྱ་དམག་བརྒྱ་དཔོན་ཝང་གོ་ཀྲན་གྱིས་བོད་པ་ཚང་མ་རྩ་མེད་བཟོ་སེམས་ཀྱིས་གཤམ་འོག་རྒྱ་
དམག་ལ་སྐུལ་འདེད་ཚ་ནན་བཏང་།
དེ་དུས་ངས་སྐྱིད་ཆུའི་བྱང་ཕྱོགས་སུ་ཕྱིར་ཤིག་བརྒྱབ་པའི་ངོ་ལོག་ཇག་པ་ཁག་གཅིག་
དཔོན་བསུའི་ལྡིང་ཁང་ཉེ་འཁོར་དུ་རུབ་འཛོམས་བྱས་ཡོད་པ་མཐོང་ཞིང༌། ཁོ་ཚོས་རྒོལ་
ལན་སློག་རྩིས་བྱེད་ཀྱི་ཡོད་པའམ། ཡང་ན་འབྲོས་རྩིས་བྱེད་ཀྱི་ཡོད་པ་གསལ་པོར་མི་
ཤེས་ཀྱང༌། གང་ལྟར་ངས་དུས་ཚོད་འཕྲོ་བརླག་མ་བཏང་བར་མེ་སྒྱོགས་རྒྱག་དགོས་པའི་
བཀའ་བཏང་སྟེ་ཁོ་ཚོ་རང་སར་རྩ་མེད་བཟོས་པ་ཡིན་པས་ང་ཚོའི་རྐང་དམག་བློ་མཐུན་ཚོ་
དགའ་ཐག་ཆོད་དེ་འཕར་མཆོང་རྒྱག་གི་འདུག
བོད་པ་ཁ་ཤས་ཀྱིས་ཆུའི་ནང་གོམ་པ་བརྒྱབ་སྟེ་རྒྱང་ཐག་གང་ཙམ་འགྲོ་ཐུབ་ཀྱང་། རྒྱ་དམག་གིས་
རི་ལྡེབས་ནས་ཁོ་ཚོར་མེ་སྒྱོགས་དང་མེ་མདའ་སྦག་སྦག་རྫོགས་མཐའ་མ་མཆིས་པ་བརྒྱབ་པས་
སྒྱོགས་མདེལ་བོད་པ་ཚོའི་ཁྲོད་དུ་ལྷུངས་པ་ན་གས་སྒྲ་ཆེན་པོ་གྲགས་པ་དང་ཆུའི་ཟེགས་མ་གང་
སར་འཐོར་བ་དང༌། བོད་པ་ཚོ་བསད་དེ་ཁྲག་གིས་ཆུ་བོའི་རྒྱུན་དམར་པོར་གྱུར།
མཐའ་མཇུག་དམག་འཁྲུག་གི་ཟིང་ཆ་དལ་བུར་འཇགས་པ་དང༌། གང་སར་མི་རོ་དང་རྟ་
རོས་ཁེངས་ཤིང་སྐྱིད་ཆུའི་རྒྱུད་དུ་ཆུ་བོའི་བཞུད་རྒྱུན་ལས་དེ་མིན་བྱ་དངོས་མཐའ་དག་རི་མོ་
ཞིག་དང་འདྲ་བར་འགུལ་མེད་དུ་གནས། དེའི་ཚེ་རྟ་བདུན་དབང་པོ་ནུབ་རིའི་རྒྱབ་ཏུ་དལ་བུར་
བཞུད་བཞིན་ཡོད་པ་དང༌། དཔྱིད་ཤར་དུས་ཀྱི་སྐྱིད་ཆུའི་ལུང་གཤོངས་རྒྱུད་ཀྱི་རི་རྩེ་ཐལ་མདོག་
ཅན་ལས་དམར་མདངས་འཕྲོ་བ་དང་སྐྱིད་ཆུའི་ཆུ་རྒྱུན་ངོས་ནས་འོད་ཁྲ་ལྷམ་ལྷམ་དུ་འཚེར་
བཞིན་ཡོད།
འཇུ་ཆེན་ཐུབ་བསྟན་གྱིས་རི་གཤམ་གྱི་ཁོར་ཡུག་ལ་ལྟ་བཞིན་ལུས་པོ་སྦྲིད་པ་དང་སེམས་
ནང་བསམ་རྒྱུ་དྲན་རྒྱུ་ཅི་ཡང་མེད་པར་གྱུར། སྐྱིད་ཆུའི་ལུང་གཤོངས་ནང་བོད་པ་གཅིག་ཀྱང་
གསོན་པོར་ལུས་མེད་ཅིང༌། ཐམས་ཅད་ཁུ་སིམ་མེར་གནས་ཏེ་གནའ་བོའི་གྲོང་ཁྱེར་དེ་མི་མེད་
ལུང་སྟོང་ཞིག་དང་གཉིས་སུ་མེད། དེ་ཉིན་བོད་པ་གྲངས་ལས་འདས་པ་རྒྱ་མིའི་མཚོན་ཆའི་འོག་
ཏུ་ཤི་ཡང༌། ལོ་རྒྱུས་ཀྱི་བདེན་དཔང་དུ་བེམ་པོའི་རི་དང་ཆུ་ལས་མེད། ཆུ་རྒྱུན་གངས་ལ་ཐུག་
པའི་དྭངས་ཤིང་གཙང་བའི་སྐྱིད་ཆུའི་ནང་བོད་པའི་མི་རོས་ཁེངས་ཡོད་ཅིང་། ཁྲག་གིས་དམར་
པོར་གྱུར་པའི་གཙང་ཆུ་དལ་བུར་རྒྱུ་བ་དང་ལྷན་དུ་བོད་པ་ཤི་པོ་ཚོའི་ཕུང་པོ་ཡམ་ཡོམ་བྱེད་
བཞིན་ཆུ་གཞུང་སྨད་ལ་ཁྱེར། དེའི་ཚེའི་འཇུ་ཆེན་ཐུབ་བསྟན་གྱིས་ལ་རྩེའི་ཉི་མ་དང༌། གནམ།
སྐྱིད་ཆུ། གྲམ་ཐང༌། ཐ་ན་རྒྱང་རིང་གི་གངས་རི་བཅས་གང་ལ་བལྟས་ཀྱང་ཚང་མ་དམར་པོ་ཡིན་
པ་ལྟ་བུར་མཐོང༌།
དེ་ནས་རྒྱ་དམག་གིས་གློ་བུར་དུ་ནོར་བུ་གླིང་ཁའི་ཐོག་ཏུ་སྒྱོགས་མདེལ་ཁ་ཤས་བསྟུད་མར་
འཕངས་པས་ཡུད་ཙམ་གྱི་ལྷིང་འཇགས་དཀྲོགས། འཇུ་ཆེན་ཐུབ་བསྟན་གྱིས་ནོར་གླིང་ཕོ་བྲང་ལ་
རྒྱང་ལྟ་ཞིག་བྱས་ཚེ་ནམ་མཁར་དུ་ནག་འཁྲིགས་བཞིན་ཡོད་པའི་ཁྲོད་ནས་རི་དྭགས་ཆོས་འཁོར་
གྱིས་བརྒྱན་པའི་ཕོ་བྲང་གི་རྒྱ་ཕིབས་ལས་ལ་ཁའི་ཉི་ཟེར་ལྡོག་འཕྲོ་བྱེད་བཞིན་ཡོད་པ་མཐོང༌།
ཤུགས་དྲག་ཆེ་བའི་མེ་སྒྱོགས་ཀྱི་འགེབས་སྲུང་འོག་བོད་ལྗོངས་དམག་ཁུལ་ཁང་གི་མདའ་ཤོག་
ཨང་༡༥༥ དང༌། སྐྱེལ་འདྲེན་མདའ་ཤོག་ཨང་༡༦ མདའ་ཤོག་ཨང་༡༥༩ ཡི་དམག་མི་ཁ་
ཤས་བཅས་ཀྱིས་ཤར་དང༌། ལྷོ། ནུབ། བྱང་ཤར་མཚམས་བཅས་ནས་ནོར་བུ་གླིང་ཁའི་ནང་རྒོལ་
མཆོང་བྱས།
དེའི་ཚེ་དུ་བ་ལང་ལོང་དུ་འཕྱུར་བཞིན་ཡོད་པའི་ཏཱ་ལའི་བླ་མའི་ཕོ་བྲང་ནང་ནས་བོད་པ་ཆིག་
སྟོང་ལྷག་ཙམ་བྲེལ་འཚུབ་ངང་ཕྱིར་ཐོན་པ་དང་། བྱང་ཕྱོགས་ནས་འབྲོས་རྩིས་བྱེད་སྐབས་དམག་
ཁུལ་ཁང་གི་དམག་སྤྱི་གཞོན་པ་ཏིང་ཧྲའོ་ཏུང་གིས་མེ་སྒྱོགས་མདའ་ཤོག་ཨང་༣༠༨ ལ་མེ་
སྒྱོགས་བརྒྱབ་སྟེ་ཁོ་ཚོའི་འགྲོ་ལམ་འགོག་དགོས་པ་དང༌། ཁོ་ཚོ་ཕྱིར་ནོར་བུ་གླིང་ཁའི་ནང་མི་
ཡོང་ཐབས་མེད་བཟོས་རྗེས་མུ་མཐུད་མེ་སྒྱོགས་ཤུགས་དྲག་ཆེན་པོ་བརྒྱབ་སྟེ་ཁོ་ཚོ་རྩ་མེད་བཟོ་
དགོས་པའི་བཀའ་བཏང་།
ཕྱི་དྲོའི་ཆུ་ཚོད་བདུན་དང་ཕྱེད་ཀའི་ཐོག་རྒྱ་དམག་གིས་མེ་སྒྱོགས་རྒྱག་མཚམས་བཞག་པ་
དང་། རྒྱ་དམག་མདའ་ཤོག་ཨང་༡༥༥ཡི་རུ་ཤོག་ཨང་༢པའི་བརྒྱ་ཤོག་བཞི་པས་བོད་པའི་སྲུང་
དམག་གཅིག་ཀྱང་མེད་པའི་ནོར་གླིང་ཕོ་བྲང་གི་གཞུང་སྒོ་ནས་རྒོལ་འཛུལ་བྱས་ཤིང་། ཕྱི་དྲོའི་ཆུ་
ཚོད་བརྒྱད་དང་ཕྱེད་ཀའི་མཚམས་སུ་ནོར་གླིང་ཕོ་བྲང་རྒྱ་ལག་ཏུ་ཤོར།
དེ་རྗེས་རྒྱ་དམག་དཔུང་སྡེ་གཞན་གྱིས་འབར་རྫས་བེད་སྤྱད་དེ་ཕོ་བྲང་གི་ལྕགས་རི་གཏོར་
ཏེ་ཕྱོགས་བཞི་ནས་ནོར་བུ་གླིང་ཁའི་ནང་དཔུང་འཛུལ་བྱས། རྒྱ་དམག་གིས་ཁང་པ་ཚང་མའི་ནང་
འཛུལ་ཏེ་སྔོག་བཤེར་བྱས་པ་དང༌། ཐང་ལ་འགྱེལ་བའི་ཕུང་པོ་ཚང་མར་རྡོག་རྒྱག་ཤུགས་ཀྱིས་
བཞུས་ཏེ་མི་དེ་དངོས་གནས་ཤི་ཡོད་མེད་བལྟས། ཁོ་ཚོས་སྔོག་བཤེར་བྱེད་རིང་བོད་པས་ཁོ་ཚོར་
འགོག་རྒོལ་རེ་གཉིས་བྱས་པ་ཕུད། དམག་འཐབ་དྲག་པོའི་རིགས་བྱུང་མེད། དེ་དུས་བོད་དམག་
སྐུ་སྲུང་མདའ་ཤོག་གི་རུ་དཔོན་སྲེག་ཤིང་བློ་བཟང་དོན་གྲུབ་ཀྱིས་གསོན་པོར་ལུས་པའི་བོད་
དམག་ལྷག་མ་ཚོར་མཚོན་ཆ་ཕྱིར་སྤྲོད་དགོས་པ་དང་། མཚོན་ཆ་ཚང་མ་དམག་སྒར་གྱི་སྒོ་རའི་
ནང་སྤུངས་བཞག་སྟེ་རྒྱ་དམག་སླེབས་དུས་མགོ་བཏགས་ཞུ་དགོས་པའི་བཀའ་བཏང་ཚར་བ་རེད།
འཆི་བདག་གི་སྒོ་ཁར་ལན་གསུམ་སླེབས་ཀྱང་འཆི་སྐལ་མེད་སྟབས་ད་དུང་གསོན་པོར་ལུས་
པའི་བསྟན་པ་བཟོད་པ་དེ་དུས་མི་རོའི་ཁྲོད་དུ་ཐང་ལ་དྲན་མེད་རིལ་ནས་ཡོད།
ཐུབ་བསྟན་མཁས་བཙུན་གྱིས་མི་ཚོགས་དང་མཉམ་དུ་ནོར་གླིང་ཕོ་བྲང་གི་ལྷོ་སྒོ་ནས་བྲོས་
པ་དང༌། སྐྱིད་ཆུ་བརྒལ་ཏེ་གསོན་པོར་ཐར་ཐབས་བྱས། འོན་ཀྱང༌། རྒྱ་དམག་གིས་གློ་བུར་དུ་ཁོ་
ཚོར་མེ་མདའ་སྦག་སྦག་ཚ་ནན་བརྒྱབ་པ་དང་། མདུན་གྱི་མི་མང་པོ་རིམ་པས་ཐང་ལ་འགྱེལ་ཏེ་
ཤི་བ་མཐོང་སྐབས་ཁོང་གིས་ཁ་ཕྱིར་བསྐོར་ཏེ་ནོར་གླིང་ཕོ་བྲང་ནང་བྲོས་ཏེ་རྟ་རའི་ནང་ཡིབ་ནས་
བསྡད། རྟ་རའི་ནང་གི་བོད་པ་ཚང་མས་དེ་ཉིན་མཚན་མོ་རྒྱ་མིར་མགོ་བཏགས་ཞུས།
ཉི་མ་ལར་བཞུད་པ་དང་ནོར་འཛིན་མས་མུན་གྱི་ལྭ་བ་གྱོན་མཚམས་འཇུ་ཆེན་ཐུབ་བསྟན་
དང་རོགས་པ་ཚོས་འགྲོ་མཁས་པ་རི་བོང་བཞིན་དལ་བུར་རི་གཤམ་དུ་བབ་པ་དང༌། ལམ་ཆུང་
བརྒྱུད་དེ་སྐྱིད་ཆུའི་འགྲམ་གྱི་རི་དེ་བརྒལ་རྗེས་ཁ་ལྷོ་ཁར་ཕྱོགས་ཏེ་སོང༌།
ནོར་བུ་གླིང་ཁ་ནས་ཐོན་རྗེས་རྟ་ར་བ་དང་ཁོང་གི་རོགས་པ་ཚོས་སྦྱར་རག་གླིང་ཁ་དང༌། ཀུན་
བདེ་གླིང་གི་རྒྱབ་ནས་ལྷ་ཀླུ་བརྒྱུད་སེ་རའི་ཕྱོགས་སུ་འགྲོ་རྩིས་བྱེད་སྐབས་ལམ་བར་དུ་རྒྱ་དམག་
གིས་རྗེས་འདེད་བཏང་བས་ཁོ་ཚོ་ཚང་མ་ཁ་འཐོར། བྱང་ཕྱོགས་ནས་ཐར་ས་མེད་ཅིང༌། རྟ་ར་བ་
མར་གྱི་དཀྱིལ་ནས་སྤུ་བཏོན་པ་ལྟར་གཅིག་པུར་ལུས་པར་བརྟེན་ཁོང་གིས་ལྷོ་ངོས་ཀྱི་ལྕང་གསེབ་
དཀྱིལ་ནས་མར་ཙམ་ཡོང་བ་དང༌། ནོར་གླིང་ལྕགས་རིའི་ཕྱི་རོལ་ལྷོ་ཕྱོགས་ས་ཁུལ་ཞིག་ཏུ་གསོན་
པོར་ལུས་པའི་བོད་པ་ཁག་གཅིག་ཐུག་པ་དང་མཉམ་དུ་བསྐྱོད་མཐར་ཉི་མ་བཞུད་ཙམ་ལ་་་སྐྱིད་
ཆུའི་ཁར་འབྱོར།
གློ་བུར་དུ་རྟ་ར་བས་ས་ཀོང་ཞིག་ནང་ནས“མར་ཉོལ། གླེན་རྟགས་མ་བྱེད། ཆུ་ཕ་རི་ནས་རྒྱ་
མིས་མེ་མདའ་རྒྱག་གི་འདུག”ཅེས་སྐད་བརྒྱབ་པ་ཐོས།
གཙང་པོའི་ཡས་མས་བྱེ་གཤོངས་དང་གྲམ་གཤོངས་ས་ཀོང་ཁག་ནང་མི་མང་པོ་ཉལ་གབ་
བྱས་ཏེ་ས་རུབ་རྒྱུར་བསྒུགས་བསྡད་ཡོད། ས་རུབ་རྗེས་ཟླ་བཀྲག་ཧ་ཅང་གསལ་པོ་ཡོད་པས་
སྐྱིད་ཆུའི་གཞུང་ལ་དངུལ་ཆུའི་མདོག་གི་གློག་འོད་ཤུགས་ཆེན་པོ་ཞིག་སྤར་བ་དང་གཉིས་སུ་
མེད། མཚམས་དེར་རྟ་ར་བས་ཏཱ་ལའི་བླ་མ་སེམས་ནང་བསྒོམས་ཏེ་གསོལ་བ་ཤུགས་དྲག་གིས་
བཏབ་པས་ངང་ཙམ་རྗེས་སྤྲིན་པས་ཟླ་འོད་བསྒྲིབས་པ་དང༌། ཡིབ་བཞིན་ཡོད་པ་བོད་པ་ཚང་མ་ས་
ཀོང་ནང་ནས་ཐོན་ཏེ་ཐད་ཀར་གྲུ་ཁར་མ་སོང་བར་གཙང་པོའི་ཁ་ནས་ནུབ་ཕྱོགས་སུ་གང་འཚམ་
ཕྱིན་ཏེ་ཆུ་ཁ་དམའ་ས་ཞིག་ནས་སྐྱིད་ཆུ་རྒལ་རྩིས་བྱེད་སྐབས་དེ་ཁུལ་ས་གཤོངས་ཁག་ནས་ཀྱང་
མི་མང་པོ་ཐོན་པ་ཁྱོན་མི་གྲངས་བརྒྱ་ཙམ་ཡོད་ངེས། དེར་བརྟེན། ཁོ་ཚོ་ཚང་མས་གྱོན་པ་ཕུད་
པ་དང༌། ཕན་ཚུན་ལག་སྦྲེལ་བཏང་ནས་སྐྱིད་ཆུ་དལ་བུར་བཅད་པས་ཚང་མ་གཙང་པོའི་ཕ་རོལ་དུ་
བདེ་བར་ཐོན་ཐུབ་པ་བྱུང༌།
ནོར་བུ་གླིང་ཁར་ཤི་རྨས་བྱུང་བའི་བོད་པའི་གྲངས་འབོར་ཁ་གསལ་མེད་ཀྱང་། རྒྱ་མིའི་ཡིག་
ཆའི་ནང་ཁོ་ཚོས་བོད་པ་ལྔ་བརྒྱ་ནས་དྲུག་བརྒྱའི་བར་འཛིན་བཟུང་བྱས་ལུགས་བཀོད་ཡོད།
ཀྲུང་གུང་ཀྲུང་དབྱང་གི་བཀའ་ལྟར་ནོར་བུ་གླིང་ཁར་དཔུང་འཇུག་བྱེད་མཁན་རྒྱ་དམག་གིས་དེ་་མ་
ཐག་ནོར་བུ་གླིང་ཁ་ནས་ཕྱིར་འཐེན་བྱས་ཏེ་ཐད་ཀར་ལྷ་ས་གྲོང་ཁུལ་དུ་སོང་བ་དང༌། དེ་རྗེས་ལྷ་
སའི་དམག་འཁྲུག་གི་དམག་ས་གཙོ་བོ་ར་མོ་ཆེ་གཙུག་ལག་ཁང་དང༌། ཕོ་བྲང་པོ་ཏ་ལ། གཙུག་
ལག་ཁང་བཅས་སུ་འཕོས།
དྭངས་ཤིང་བསིལ་བའི་ཟླ་འོད་འོག་ཏུ་སྐྱིད་ཆུ་ལས་དངུལ་མདོག་གི་འོད་མདངས་འཚེར་
བཞིན་ཡོད་པ་དང༌། ཁྲག་གིས་ཚོས་ཤིང་མི་རོ་རྟ་རོས་ཁེངས་པའི་གྲམ་ཐང་ཐོག་ཏུ་དབུགས་ཀྱི་རྒྱུ་
བ་ཆད་ལ་ཉེ་བའི་རྟ་ཕོ་ཞིག་གིས་འོ་དོད་འབོད་བཞིན་ཡོད།

༡༩ མེ་ལྕེ་དྲག་པོ།

༄༅། །བོད་ས་ཕག་ལོའི་ཟླ་༢ ཚེས་༡༢ ཏེ། ཕྱི་ལོ་༡༩༥༩ ལོའི་ཟླ་༣ ཚེས་༢༡ཉིན་ལྷ་སའི་
གྲོང་མི་ཚོས་འཁྱོལ་དཀའ་བའི་མཚན་མོ་རིང་པོ་ཞིག་བསྐྱལ་རྗེས་གཞི་ནས་ཤར་རིའི་རྩེར་སྲིད་
པའི་སྒྲོན་མེ་འཆར་བ་མཐོང་།
མཚན་གཅིག་རིང་ལ་བོད་མི་རིགས་ཀྱི་གནས་མཆོག་ལྷ་ས་གྲོང་ཁྱེར་ལ་བློ་ཡུལ་དུ་ཤོང་
དཀའ་བའི་འགྱུར་བ་ཐེབས་ཡོད་དེ། མཚན་མོ་དེར་རྒྱ་དམག་གིས་ནོར་གླིང་ཕོ་བྲང་གི་རྩ་ཆེའི་
དངོས་ཐོག་རྒྱ་ནག་གཞུང་གི་ཐམ་ཀ་བཏབ་ཡོད་པ་དང༌། དེ་ཉིན་ཞོགས་པ་ཁོ་རང་ཚོས་གཏོར་
བཤིག་བཏང་བའི་ཕོ་བྲང་གི་ལྕགས་རིར་ས་རོ་རྡོ་རོ་བརྩིགས་ཏེ་འགོག་བཞིན་ཡོད། ཁོ་ཚོས་ད་
དུང་རྨས་མ་དང༌། བོད་གཞུང་གི་ལས་སྣེ་ཚུད་པའི་འཛིན་བཟུང་བྱས་པ་དང་མགོ་བཏགས་ཞུས་
པའི་བོད་པ་ཚང་མ་སྐབས་འཕྲལ་གྱི་བཙོན་ཁང་འདྲ་མིན་དུ་བསྐྱལ་ཡོད།
ཕྱི་ཟླ་༣ ཚེས་༢༠ ཉིན་གྱི་དམག་འཁྲུག་སྐབས་བདེ་སྐྱིད་གླིང་ཁར་ཆགས་པའི་རྒྱ་གར་ཚོང་
དོན་སྐུ་ཚབ་ལས་ཁུངས་ལའང་མདེལ་གྱར་ཁ་ཤས་ཕོག་ཡོད་ཀྱང་། སྟབས་ལེགས་ནས་ཚོང་དོན་
སྐུ་ཚབ་ལ་རྨས་སྐྱོན་ཕོག་མེད་པས་ཁོང་གིས་བྲེལ་འཚུབ་ངང་ལྷ་སར་དམག་འཁྲུག་ལངས་པའི་
གནས་ཚུལ་འཕྲལ་དུ་ལྡི་ལིར་ཏར་འཕྲིན་ཕུལ།
ཏཱ་ལའི་བླ་མ་ལྷ་ས་ནས་བྲོས་བྱོལ་དུ་ཕེབས་པའི་ཉིན་ཏེ། ཕྱི་ཟླ་༣ ཚེས་༡༧ ཉིན་རྒྱ་གར་
གྱི་སྲིད་བློན་ནེ་རུས་གྲོས་ཚོགས་ནང་བོད་སྐོར་ལ་གཏམ་བཤད་གནང་བ་དང༌། ཁོང་གིས“མིག་
སྔར་ཕ་གིར་སྤྱིར་དྲག་པོའི་གདོང་གཏུག་རེ་གཉིས་བྱུང་ཡོད་ཀྱང༌། ངས་གཞི་རྒྱ་ཆེ་བའི་དྲག་པོའི་
གནས་ཚུལ་བྱུང་ཡོད་པར་ངོས་འཛིན་བྱེད་ཀྱི་མེད། གདོང་གཏུག་དེ་ཚོ་དོན་དམ་གྱི་དམག་འཁྲུག་
མ་ཡིན་པར་ལྟ་བ་དང་བསམ་ཚུལ་མི་མཐུན་པ་ཙམ་རེད”ཅེས་སྔར་བཞིན་ཉེ་བའི་ལོ་ཤས་རིང་
བོད་ནང་དྲག་པོའི་གདོང་གཏུག་བྱུང་དང་འབྱུང་བཞིན་ཡོད་པའི་སྐད་ཆ་དེ་ཚོ་དོན་དངོས་མ་རེད་
ཅེས་གསུངས།
ནེ་རུའི་གཏམ་བཤད་མཇུག་བསྒྲིལ་མ་ཐག་ལྷ་སར་དམག་འཁྲུག་བྱུང་བའི་གནས་ཚུལ་འབྱོར།
འོན་ཀྱང༌། ཉིན་གཉིས་པ་དེར་གནས་ཚུལ་མཚམས་ཆད་པ་དང་། ལྷ་ས་རླུང་འཕྲིན་ཁང་གིས་ཀྱང་
རྒྱང་བསྒྲགས་གཏོང་མཚམས་བཞག་པས་ལྷ་སར་གནས་ཚུལ་གང་དང་གང་འབྱུང་བཞིན་ཡོད་པ་
འཛམ་གླིང་ཕྱི་རོལ་གྱིས་གང་ཡང་ཤེས་ཐབས་མེད་པར་གྱུར། ཕྱི་ཟླ་ལྔ་པའི་ནང་བོད་པ་སྐྱབས་
བཅོལ་བའི་མི་ཚོགས་ཐོག་མ་དེ་རྒྱ་གར་དུ་སླེབས་རྗེས་འཛམ་གླིང་ཕྱི་ལོགས་ཀྱིས་གཞི་ནས“ལྷ་
སའི་དམག་འཁྲུག”སྐོར་གྱི་ཞིབ་ཕྲའི་གནས་ཚུལ་ཤེས་རྟོགས་འབྱུང་འགོ་ཚུགས་པ་རེད།
དོན་དངོས་ཐོག་བོད་ནང་ཟིང་འཁྲུག་ལངས་པའི་གནས་ཚུལ་ཐར་ཐོར་འཛམ་གླིང་ཕྱི་ལོགས་
ལ་སྔོན་ནས་གྱར་ཡོད་ཅིང༌། ཕྱི་ཟླ་༣ ཚེས་༢༡ཉིན་གྱི་མཚམས་སུ་ནིའུ་ཡོག་དུས་བབ་ཚགས་
ཤོག་ཐོག་བོད་ཀྱི་རྒྱལ་ས་ལྷ་སར་བོད་པ་དང་རྒྱ་དམར་དབང་སྒྱུར་བའི་དབར་གློ་བུར་དུ་དྲག་པོའི་
དམག་འཁྲུག་ལངས་པའི་གནས་ཚུལ་སྤེལ་ཡོད་པ་དང་། རྒྱ་གར་གྱི་ཚགས་ཤོག་ཁག་གིས་ཀྱང་
གནད་དོན་དེའི་ཐོག་གནས་ཚུལ་སྤེལ་འགོ་ཚུགས་བཞིན་ཡོད། དེ་ལྟར་ཡང༌། ནེ་རུས་གྲོས་ཚོགས་
ལ་བོད་ཀྱི་གནས་སྟངས་སྐོར་སྙན་སེང་ཞུ་བར་ཉིན་འགྱངས་ཞག་ཕུད་བྱས་པ་དང༌། ཧ་ལམ་ཕྱི་ཟླ་
༣ ཚེས་༢༣ དང་ཚེས་༣༠ ཉིན་མ་གཏོགས་ཁོང་གིས་གྲོས་ཚོགས་ལ་དངོས་ཡོད་གནས་ཚུལ་
གསུངས་མེད་ཅིང་། དེ་དུས་ཀྱང་གནས་ཚུལ་ཆ་རྫོགས་པ་གསུངས་མེད།
སྐབས་དེར་ཨུ་རུ་སུས་ཧང་གྷ་རིའི་མི་མང་གི་གྱེན་ལངས་ཐོག་ཁྲག་དྲི་བྲོ་བའི་དྲག་པོའི་
བཙན་གནོན་བྱས་ཏེ་ལོ་གསུམ་ལས་འགྲོ་གི་མེད་པས་བོད་ཀྱི་གནས་ཚུལ་ལ་འཛམ་གླིང་ནུབ་
ཕྱོགས་རྒྱལ་ཁབ་ཁག་གིས་དོ་སྣང་ཆེན་པོ་བྱེད་ཀྱི་ཡོད་ཀྱང་། ལྷ་སའི་མི་མང་གིས་དོན་དངོས་དེ་
ཤེས་ཀྱི་མེད་པ་དང༌། ལྷ་སའི་ནང་ད་དུང་ཡང་དམག་འཁྲུག་རྒྱག་བཞིན་ཡོད།
ཕྱི་ཟླ་༣ ཚེས་༢༡ ཉིན་པེ་ཅིང་གི་ཞོགས་པའི་དུས་ཚོད་ཆུ་ཚོད་བརྒྱད་པར་བོད་ལྗོངས་
དམག་ཁུལ་ཁང་གིས་གཡུལ་འགྱེད་འཐབ་ཇུས་ཚོགས་འདུ་ཞིག་འཚོགས་པ་དང༌། དམག་སྤྱི་
གཞོན་པ་ཏིང་ཧྲའོ་ཏུང་གིས་ཉིན་སྔོན་མའི་དམག་འཁྲུག་གནས་ཚུལ་ལ་ཕྱོགས་བསྡོམས་བྱས། རྒྱ་
དམག་གིས་ལྕགས་པོ་རི་དང་ནོར་བུ་གླིང་ཁ་བཙན་བཟུང་བྱས་ཏེ་དམག་འཐབ་ཀྱི་འཆར་གཞི་རིམ་
པ་དང་པོ་དང་གཉིས་པ་ལེགས་གྲུབ་བྱུང་ཟིན་པས་མིག་སྔར་ཁོ་ཚོས་ལྷ་ས་གྲོང་ཁུལ་གྱི“ངོ་ལོག་
ཇག་པ”ཡིབ་སྡོད་བྱེད་ཡུལ་ཁག་གཙང་བཟོ་བྱེད་རྒྱུ་ལྷག་ཡོད། ཞིབ་ཕྲའི་འཐབ་ཇུས་ནི་རྒྱ་དམག་
གིས་གདན་ས་གསུམ་དང༌། ཕོ་བྲང་པོ་ཏ་ལ། གཙུག་ལག་ཁང་བཅས་ཀྱི་མཐའ་བསྐོར་ཏེ་གོང་རིམ་
གྱི་བཀའ་མ་འབྱོར་བར་དྲག་འཐབ་མི་བྱེད་པར་སྡོད་དགོས་པ་དང་། དུས་མཚུངས་སུ་རྒྱ་དམག་སྡེ་
ཚན་གཞན་དག་གིས་ལྷ་སའི་ས་ཁུལ་གཞན་གྱི་བོད་པའི་འགོག་རྒོལ་རྩ་མེད་བཟོ་རྒྱུ་རེད།
དེ་ཉིན་ཞོགས་པའི་ཆུ་ཚོད་བཅུ་པ་ཡས་མས་སུ་རྒྱ་དམག་གིས་སྐྱིད་ཆུའི་ལྷོ་ཕྱོགས་ནས་ལྷ་
སའི་ནང་མེ་སྒྱོགས་བརྒྱབ་པ་དང༌། གྲོང་ཁྱེར་ཕྱི་ནང་དུ་སྒྱོགས་མདེལ་གྱི་གས་སྒྲ་དང་དུ་ཐལ་གྱིས་
ཁེངས། མེ་སྒྱོགས་དང་མེ་མདའ་སྦག་སྦག་གི་རྒོལ་རྡུང་དྲག་པོ་བཏང་མཐར་རྒྱ་དམག་གིས་ཀུན་
བདེ་གླིང་གཞིས་ཀ་དང༌། ལྷ་ཀླུ་གཞིས་ཀ །ཡབ་གཞིས་སོགས་སྔ་རྗེས་སུ་བཙན་བཟུང་བྱས། དུས་
མཚུངས་སུ་རྒྱ་དམག་གིས་ལྷ་སའི་སྲང་ལམ་ཁག་ནང་དུའང་དྲག་པོའི་དམག་འཁྲུག་ཛ་དྲག་གིས་
བརྒྱབ་པ་དང༌། གྲོང་ཁྱེར་ནང་ཁྲབ་ལྡན་རླངས་འཁོར་བཏང་སྟེ་ཁྲི་བྱང་གཟིམ་ཤག་དང༌། ཕྲེང་རིང་
གཟིམ་ཤག །ཚ་རོང་གཟིམ་ཤག་སོགས་བཙན་བཟུང་བྱས། རྒྱ་དམག་གིས་ལས་ཀ་དེ་ཚོ་རྩོམ་
པའི་རྒྱུད་རིམ་ནང་ཁང་པ་ཤས་ལ་མེ་ལྕེ་སྟོར་ཆས་ཀྱིས་མེ་བརྒྱབ་པ་དང༌། གྲོང་མིའི་སྡོད་ཁང་
དབར་གྱི་གྱང་ལ་རྫས་མེ་བརྒྱབ་སྟེ་གཏོར་ནས་དམག་མིའི་འགྲོ་ལམ་བཤངས་པ་སོགས་བྱས།
རྒྱ་མིས་དམག་འཁྲུག་ཧ་ཅང་གློ་བུར་དུ་བརྒྱབ་པས་གྲོང་ཁྱེར་ནང་གི་ཡུལ་མི་ཚང་མར་
འབྲོས་གཡོལ་བྱེད་པའི་གོ་སྐབས་མ་བྱུང་སྟབས་སྐྱི་གཡའ་བའི་དམག་འཁྲུག་དེའི་ནང་ཚུད།
སྒྱོགས་མདེལ་སྒོ་རའི་ནང་ལྷུངས་ཏེ་གས་སྐབས་དང༌། ཁྲབ་ལྡན་རླངས་འཁོར་སྲང་ལམ་ནང་ཡོང་
སྐབས། གོ་མཚོན་སྣ་ཚོགས་ཐོགས་པའི་རྒྱ་དམག་གིས་གྲོང་མིའི་ཁྱིམ་ཚང་ནང་ཧམ་འཛུལ་བྱེད་
སྐབས། ད་དུང་འབར་རྫས་ཀྱིས་ཁྱིམ་ཚང་ཕན་ཚུན་དབར་གྱི་གྱང་བཅད་གཏོར་སྐབས་བཅས་སུ་
འཇིགས་སྐྲག་མི་བཟོད་པ་བྱུང་བའི་བུད་མེད་དང་། ཕྲུ་གུ། ད་དུང་ཅི་བྱ་གཏོལ་མེད་དུ་གྱུར་པའི་
རྒས་འཁོགས། སྡོད་ས་ཡིབ་ས་མེད་པའི་སྲང་ལམ་དབར་གྱི་སྤྲང་པོ་སོགས་ལ་ཡང་སྙིང་རྐྱེན་
ངན་བར་ཆད་གང་བྱུང་ཡོད་དམ། རྒྱ་མིའི་ཡིག་ཆའི་ནང་གནད་དོན་དེའི་ཐོག་གསལ་བཤད་ཚིག་
གཅིག་ཀྱང་བྱས་མེད་མོད། ལོ་རྒྱུས་ཀྱི་དཔང་མི་བོད་པ་ཁག་གཅིག་གི་མི་ཚེའི་ལོ་རྒྱུས་ནང་མི་
མང་དཀྱུས་མ་མང་པོ་ཤི་རྨས་བྱུང་བའི་གནས་ཚུལ་ཐར་ཐོར་བཀོད་ཡོད། ལོ་རྒྱུས་ཀྱི་རིན་ཐང་
དམིགས་བསལ་ལྡན་པའི་མི་ཚེའི་ལོ་རྒྱུས་གཅིག་ནི་སྟོད་རྒྱུད་སྔགས་པ་གྲྭ་ཚང(བླ་མ་རྒྱུད་པའི)
གི་གྲྭ་པ་ཡིན་ཞིང༌། ར་མོ་ཆེ་གཙུག་ལག་ཁང་སྲུང་སྐྱོབ་ཀྱི་ལས་འགུལ་གོ་སྒྲིག་བྱེད་པོ་གཡུ་ལོ་
རིན་པོ་ཆེ་སྐུ་ཕྲེང་ལྔ་པའི་མི་ཚེའི་ལོ་རྒྱུས་དེ་རེད། ཁོང་གི་དེབ་དེའི་ནང་“་གུང་དམག་གིས་ཁ་གཏད་
འཐབ་རྒོལ་བྱེད་མཁན་ཡིན་མིན་ལ་མ་བལྟོས་པར་ང་ཕོད་ཀྱི་ཁང་པའི་ཕྱོགས་སུ་ཉེན་གཡོལ་
དུ་འགྲོ་མཁན་བོད་མི་ཚོར་གང་བྱུང་མེ་མདའ་དྲག་ཆར་བབ་པ་ལྟར་བརྒྱབ་ནས་བོད་པ་མང་པོ་
བསད་རྨས་བཏང་བས་ས་ཐོག་ཏུ་མི་རོས་ཁེངས་ཤིང་གང་སར་ཁྲག་རལ་གྱིས་ས་གཞི་དམར་པོར་
གྱུར”ཞེས་བཀོད་ཡོད། སྐབས་དེར་དངོས་སུ་ལྷ་སར་ཡོད་པའི་དཔང་མི་བྱམས་པ་བསྟན་འཛིན་
ལ་རྩོམ་པ་པོས་བཅར་འདྲི་བྱེད་སྐབས་ཁོང་གིས་ར་མོ་ཆེ་གཙུག་ལག་ཁང་གི་ཉེ་འཁྲིས་སུ་སྤྲང་
པོ་དང་ཕྲུ་གུ་ཆུང་ཆུང་བསད་པའི་རོ་མཐོང་བྱུང་ཞེས་གསུངས་པ་དང༌། དེར་བོད་པ་མི་སྒེར་གྱི་མི་
ཚེའི་ལོ་རྒྱུས་ཡིག་ཆ་གཞན་དག་གིས་ཁུངས་སྐྱེལ་བྱས་ཡོད།
རྒྱ་དམག་གིས་ར་མོ་ཆེ་གཙུག་ལག་ཁང་དང་ཕོ་བྲང་པོ་ཏ་ལ་གཉིས་ཕྱི་ཟླ་༣ ཚེས་༢༡
ཉིན་བཙན་བཟུང་བྱས། ལྕགས་པོ་རི་དང་ནོར་བུ་གླིང་ཁར་རྒྱ་དམག་གིས་མེ་སྒྱོགས་ཀྱི་དྲག་རྒོལ་
ཚབས་ཆེན་བྱས་པའི་རྗེས་ལ“ལྷ་སའི་དམག་འཁྲུག”ནང་དམག་འཐབ་དྲག་པོ་འབྱུང་ཡུལ་གཅིག་
ར་མོ་ཆེ་གཙུག་ལག་ཁང་རེད། བོད་རྒྱ་ཕྱོགས་གཉིས་ཀའི་ཡིག་ཆ་ལྟར་ན། ར་མོ་ཆེ་གཙུག་ལག་
ཁང་གི་དམག་འཁྲུག་དེ་བོད་རྒྱ་ཕྱོགས་གཉིས་ཕན་ཚུན་རྒྱང་ཐག་ཉེ་ས་ནས་དྲག་འཛིང་བྱས་པ་
ཞིག་རེད། རྒྱ་ནག་གཞུང་གི་ལོ་རྒྱུས་ཡིག་ཆའི་ནང་ར་མོ་ཆེ་དང་ཕོ་བྲང་པོ་ཏ་ལའི་དམག་འཁྲུག་
སྐོར་ལ་གསལ་ཁ་དེ་ཙམ་མེད་ཅིང༌། ཇིའི་ཡའུ་རྕོན་གྱིས་ཕོ་བྲང་པོ་ཏ་ལའི་དམག་འཁྲུག་སྐོར་ཅུང་
རྒྱས་ཙམ་གླེངས་ཡོད་ཀྱང་། ར་མོ་ཆེ་གཙུག་ལག་ཁང་གི་དམག་འཁྲུག་སྐོར་ལ་ཧ་ལམ་གང་ཡང་
བཤད་མེད། མ་ཟད་རྒྱ་ཕྱོགས་ཀྱི་ཡིག་ཆ་དེ་ཚོའི་ནང་དམག་འཁྲུག་དེ་ཚོའི་སྐབས་ས་གནས་དེ་
ཚོར་བོད་པར་སྒྲིག་འཛུགས་ཇི་ལྟར་བྱས་ཡོད་པ་དང་། བོད་པ་ཇི་ཙམ་ཡོད་པ། ཁོ་ཚོར་མཚོན་ཆ་
གང་འདྲ་ཡོད་པ་སོགས་ཀྱི་ཞིབ་ཕྲའི་གནས་ཚུལ་གང་ཡང་བཀོད་མེད། དེར་བརྟེན། གཡུ་ལོ་ཟླ་བ་
ཚེ་རིང་གི་སྐུ་ཚེའི་ལོ་རྒྱུས་ལ་ཡིག་ཆ་གཞན་དཔྱད་བསྡུར་བྱས་ཏེ་ཁུངས་བཙན་བཟོས་པ་ཡིན་ན་
ར་མོ་ཆེའི་དམག་འཁྲུག་དེ་དངོས་སུ་བརྒྱུད་མྱོང་མཁན་ཞིག་གིས་གང་མཐོང་བ་ང་ཚོས་ཤེས་ཐུབ་
པ་དང༌། ལོ་རྒྱུས་ཀྱི་སྟོང་ཆ་དེར་ཁ་གསབ་ཡོང་གི་རེད།
ཕྱི་ཟླ་༣ ཚེས་༢༠ ཉིན་གྱི་ཐོ་རེངས་གཡུ་ལོ་རིན་པོ་ཆེ་སྟོད་རྒྱུད་སྔགས་པ་གྲྭ་ཚང་གི་གྲྭ་ཤག་
ནང་བདེ་བར་གཉིད་ལ་ཡུར་བཞིན་ཡོད་ཅིང༌། གློ་བུར་དུ་མེ་སྒྱོགས་ཀྱི་ལྡིང་སྒྲ་གནམ་ས་འགུལ་བ་
ལྟར་གྲགས་པས་གཉིད་ལས་སད། ཁོང་གིས་མལ་ལས་ཧོབ་སྟེ་ལངས་པ་དང༌། གྱོན་གོས་སྟབས་
བདེ་ཞིག་གྱོན་ནས་ར་མོ་ཆེའི་འདུ་ཁང་གི་ཐོག་སྟེང་དུ་འཛེགས་ནས་རྒྱང་ལྟ་བྱེད་སྐབས་ཕོ་བྲང་
པོ་ཏ་ལ་དང་། སི་ལིང་པུའུ( ལྷ་སར་ཡོད་པའི་རྒྱ་མིའི་དམག་དོན་སྤྱི་ཁྱབ་བཀོད་འདོམས་གཞུང་
ལས་ཁང)གཉིས་དབར་མེ་སྒྱོགས་དང་མེ་མདའ་གློག་མདའ་འཁྱུགས་པ་ལྟར་རྒྱག་བཞིན་ཡོད་
མཐོང་། དེ་དུས་མེ་སྒྱོགས་དང་མེ་མདའི་ལྡིང་སྒྲ་ཇེ་ཆེ་དང་ཇེ་ཆེར་འགྱུར་བཞིན་ཡོད་ཀྱང་གཡས་
གཡོན་གང་སར་བོད་པས་བསང་གཏོང་བ་དང༌། ལྷ་རྒྱལ་འཐེན་པ་སོགས་བྱས་ཏེ་གྲོང་ཁྱེར་གྱི་
མཁའ་དབྱིངས་སུ་བསང་གི་དུ་སྤྲིན་འཁྲིགས་ཡོད་པས་མཐོང་སྣང་ལ་ཧ་ལམ་བོད་པར་རྒྱལ་ཁ་
ཐོབ་པ་ལྟ་བུའི་ཚོར་བ་ཞིག་སྦྱིན་གྱི་ཡོད།
གཡུ་ལོ་རིན་པོ་ཆེས་ཐོག་ཀ་ནས་མར་བབ་སྟེ་ལམ་སེང་རང་ཤག་ཏུ་སོང་བ་དང་། གྲྭ་ཆས་
ཕུད་དེ་ཕྱུ་པ་གྱོན། མེ་མདའ་རིང་མདའ་ཞིག་ཡོད་པ་དེ་ཕྲག་པར་ཁྱེར། མདེའུ་རྣམས་སྐེད་པར་
བཏགས་ཏེ་ཕྱག་མཛོད་དགེ་འདུན་རྒྱ་མཚོའི་མདུན་དུ་བཅར་ནས་ཁོང་ལ་མེ་མདའ་དང་མདེའུ་ཡོད་
ན་གནང་རོགས་ཞུས་ཀྱང༌། ཁོང་གིས་དབུགས་རིང་ཞིག་གཏོང་བཞིན་བྱ་ཐབས་རྦད་དེ་རྫོགས་
པའི་རྣམ་འགྱུར་དང་བཅས“རྒྱུད་པའི་དྲུང་ཡིག་ང་གཉིས་ཀྱིས་ཁ་ཉིན་ནོར་གླིང་བཀའ་བཀོད་
ཁང་དང་ཞོལ་པར་ཁང་སོགས་ལ་ཆེད་དུ་བཅར་ནས་མེ་མདའ་དང་མདེའུ་གནང་ཞུ་ཡོང་ཐཐབས་
ལ་འབད་བརྩོན་གང་ཡོང་ཞུས་ཀྱང་བོད་གཞུང་དགའ་ལྡན་ཕོ་བྲང་རང་ནས་རྒྱུད་གྲྭ་གཉིས་ལ་མེ་
མདའ་གཏན་ནས་མ་སྤྲོད་ཅེས་མགྲོན་གཉེར་ཆེན་མོས་གསུངས་ཀྱི་འདུག་ཟེར་ང་ཚོར་གོ་མཚོན་
གཅིག་ཀྱང་ཐོབ་མ་བྱུང”ཞེས་གསུངས།
ཏཱ་ལའི་བླ་མས་རྒྱུད་གྲྭ[སྟོད་སྨད]གཉིས་ལ་མཚོན་ཆ་སྤྲོད་མི་ཆོག་ཅེས་དམིགས་སུ་བཀར་
ནས་བཀའ་གནང་དོན་ནི་ཁོ་ཚོ་རབ་བྱུང་བའི་ཁྲོད་ནས་རྩེ་ཕུད་ཤ་སྟག་ཡིན་སྟབས་རེད། ཕྱི་ལོ་
༡༤༨༥ ལོར་གསར་འཛུགས་གནང་ཞིང༌། སྒྲིག་ཁོངས་སུ་གྲྭ་པ་གང་བྱུང་སྡུད་སྲོལ་མེད་པའི་བོད་
བརྒྱུད་ནང་བསྟན་མཐོ་རིམ་སློབ་གཉེར་བྱེད་ཡུལ་སྟོད་རྒྱུད་གྲྭ་ཚང་ནང་ཚུད་པར་གྲྭ་པ་ཚོས་གཏིང་
ཟབ་ལ་རྒྱ་ཆེ་བའི་གཞུང་ཆེན་བཀའ་པོད་ལྔའི་ཐོག་ཚུད་རྒྱུགས་གཏོང་དགོས་ཀྱི་ཡོད། སྟོད་རྒྱུད་
གྲྭ་ཚང་གི་སྒྲིག་ཁོངས་སུ་གྲྭ་པ་ཞལ་གྲངས་ལྔ་བརྒྱ་ལས་འཇུག་སྲོལ་མེད་ཀྱང༌། དེ་དང་བསྡུར་ན་
འབྲས་སྤུངས་དགོན་པའི་སྒྲིག་ཁོངས་སུ་གྲྭ་པ་ཞལ་གྲངས་ཁྲི་གཅིག་ཙམ་ཡོད། དེར་བརྟེན། ཕུལ་
དུ་བྱུང་བའི་རབ་བྱུང་བ་དེ་ཚོས་དྲག་འཛིང་ལ་ཞུགས་ཏེ་མི་སྲོག་བཅད་ན་ལོ་མང་ནང་པའི་བསྟན་
པར་ཐོས་བསམ་སྒོམ་གསུམ་བྱས་པ་ཆུར་བསྐྱུར་བ་དང་གཉིས་མེད་ཡིན་པས་མ་ཚད། ད་དུང་ནང་
པའི་བསྟན་པ་རྒྱུད་སྤེལ་བྱ་གཞག་ལ་དོ་ཕོག་ཆེན་པོ་འགྲོ་གི་རེད།
དེ་ལྟར་ཡང་། ལྷ་སའི་ནང་གནས་སྟངས་ཧ་ཅང་ཛ་དྲག་ཆགས་ཟིན་མཚམས་ནང་ཆོས་ཉམས་
ལེན་བྱས་ཏེ་གོ་མེད་ཚོར་མེད་ངང་སྡོད་བློས་བཟོད་ཐབས་མེད་སྟབས་གཡུ་ལོ་རིན་པོ་ཆེ་དང་གྲྭ་པ་
རོགས་པ་ཁག་གཅིག་གིས་བཟོད་དཀའ་ཡང་ཐབས་ཟད་དེ་རང་གི་གྲྭ་ཚང་ལ་སྲུང་སྐྱོབ་བྱེད་རྒྱུའི་
ཐག་བཅད།
ལྕགས་པོ་རིར་རྒྱ་དམག་གིས་མེ་སྒྱོགས་ཛ་དྲག་གིས་བརྒྱབ་སྟེ་སྨན་པ་གྲྭ་ཚར་གཏོར་བཅོམ་
གཏོང་བཞིན་པའི་ཞོགས་པ་དེར་སྟོད་རྒྱུད་སྔགས་པ་གྲྭ་ཚང་གི་གྲྭ་གྲངས་བརྒྱ་དང་ཉི་ཤུ་ཐམ་པ་ར་
མོ་ཆེ་གཙུག་ལག་ཁང་ནང་འཛོམས་ཏེ་ཆོ་ག་ཞིག་གཉེར་བཞིན་ཡོད། འདུལ་ཁྲིམས་ལྟར་ན་རབ་
བྱུང་བས་མི་སྲོག་གཅོད་མི་ཆོག་ཀྱང་། རྒྱ་དམག་ལ་ཁ་གཏད་གཅོག་རྒྱུ་ལས་འདམ་ག་གང་ཡང་
མེད་པའི་གནས་སྟངས་འོག་གྲྭ་པ་དེ་ཚོས་བོད་ནང་གི་སངས་རྒྱས་ཀྱི་སྐུ་བརྙན་རྙིང་ཤོས་དང་རྩ་ཆེ་
ཤོས་དེའི་སྐུ་མདུན་དུ་དགའ་ལྡན་ཉག་ར་དགེ་བཤེས་བསྟན་འཛིན་ཆོས་འཕེལ་གྱི་གཙོ་སྐྱོང་འོག་
ཚང་མས་མཉམ་དུ་སྡོམ་པ་ཕྱིར་ཕུལ།
ཚོམས་ཆེན་དེ་ནི་ཁོ་ཚོར་རྒྱུས་མངའ་ཧ་ཅང་ཆེན་པོ་ཡོད་པ་ཞིག་ཡིན་ཏེ། ཁོ་ཚོས་དེའི་ནང་
ཇོ་བོའི་སྐུ་མདུན་དུ་ཧ་ལམ་ཉིན་ལྟར་ཆད་མེད་ཞལ་འདོན་འདོན་པ་དང༌། ཕྱག་འཚལ་བ། སྒོམ་
རྒྱག་པ་སོགས་བྱས་ཡོད་ཀྱང༌། དེ་ཉིན་ཁོ་ཚོར་དྲིལ་བུ་དཀྲོག་པ་དང་། རྔ་རྡུང་བ། དུང་འབུད་པ་
སོགས་བྱེད་ཁོམ་མེད་པས་ཁ་དོག་རྣམ་པར་བཀྲ་བའི་རླུང་དར་དེ་ཚོའང་ཙོག་པུར་གནས་བཞིན་
ཡོད། ཕྱི་རོལ་ནས་མེ་མདའ་དང་མེ་སྒྱོགས་ཀྱི་ལྡིར་སྒྲ་ཆད་མེད་སྒྲོག་བཞིན་ཡོད་ཀྱང༌། ཁོ་ཚོས་
ཇི་མི་སྙམ་པའི་ངང་ཚུལ་བཟུང་སྟེ་བློ་གཅིག་སེམས་གཅིག་གིས་ཆོ་ག་ཁུ་སིམ་མེར་གཉེར་བ་དང༌།
མཆོད་གཤོམ་མདུན་དུ་བསྟར་དཀྱུས་སུ་བཤམས་པའི་མཆོད་མེ་ལས་འོད་སྣང་ལྷབ་ལྷུབ་ཏུ་འཚེར་
བཞིན་ཡོད་པ་དེ་ཚོས་ལྷ་ཁང་ཧྲིལ་པོ་དམར་ལྷམ་མེར་གསལ་བ་དང༌། ཏིང་ངེ་འཛིན་གྱི་རྣམ་པར་
བཞུགས་པའི་ཇོ་བོའི་ཞལ་རས་ཁོ་ཚོའི་ཡིད་ཀྱི་བདེ་བའི་སོས་གསལ་བར་བྱས།
ཆོ་ག་གྲུབ་རྗེས་གྲྭ་པ་ཚོས་རྣམ་ཀུན་ཚོགས་གྲོལ་སྐབས་དང་འདྲ་བར་ཁུ་སིམ་མེར་གཅིག་
མཇུག་གཅིག་མཐུད་དེ་ལྷ་ཁང་གི་ཕྱིར་ཐོན། འོན་ཀྱང༌། དེ་ཉིན་ཁོ་ཚོའི་ཁོར་ཡུག་ལ་འགྱུར་བ་ཕྱིན་
ཡོད་པ་དང༌། ཁོ་ཚོ་ཚང་མའི་སེམས་ནང་གཅིག་བྱས་ན་རྗེས་སུ་ལྷ་ཁང་དེའི་ནང་ཡང་བསྐྱར་ཇོ་
བོའི་ཞལ་མཇལ་ཞུ་བར་ཡོང་བའི་གོ་སྐབས་མེད་པ་གསལ་པོ་ཤེས་ཀྱི་ཡོད།
ཚེ་གང་དཔེ་ཆ་བཀླགས་ནས་མི་ཚེ་བུད་པའི་གྲྭ་པ་ཚོར་དམག་གི་ཤེས་བྱ་མེད་ཐོག །མཚོན་
ཆའང་འདང་ངེས་མེད་སྟབས་ཁོ་ཚོས་གང་བྱས་པ་ཚང་མ་བློ་སྟོབས་དང་ལྷན་སྐྱེས་ཀྱི་རིག་པ་
གཞིར་བཞག་ནས་བྱེད་དགོས་ཀྱི་ཡོད། དམག་འཁྲུག་འགོ་ཚུགས་རྗེས་གཡུ་ལོ་རིན་པོ་ཆེ་དང་
གྲྭ་པ་ཁ་ཤས་ཀྱི་བསམ་པར་རྒྱ་མིའི་འཛུགས་སྐྲུན་ལས་ཁུངས་སུ་རྒྱ་མིས་སྔོན་ཚུད་ནས་འཛིང་
རགས་བརྒྱབ་ཡོད་པ་དང་། དྲག་ཆས་སྤྲས་པའི་རྒྱ་མིའི་ཡུལ་དམག་གིས་དེར་སྲུང་བྱ་བྱེད་ཀྱི་ཡོད་
པས་དེ་ནས་རྒྱ་མིས་ར་མོ་ཆེ་གཙུག་ལག་ཁང་ལ་འཇབ་རྒོལ་བྱེད་ཉེན་ཡོད་པར་སྙམ་སྟེ་དེ་མེར་
སྲེག་གཏོང་རྒྱུའི་ཐག་བཅད། ཁོ་ཚོས་ས་སྣུམ་དང༌། ཆུ་མདའ། སྲིང་བལ། རས་ཚལ་སོགས་
གྲ་སྒྲིག་བྱས་ཏེ་འཛུགས་སྐྲུན་ལས་ཁུངས་ཀྱི་ལྕགས་རིའི་རྩར་ཕྱིན། ཁོ་ཚོས་ཆུ་མདའི་ནང་ས་
སྣུམ་བླུགས་པ་དང༌། ས་སྣུམ་ལྕགས་རིའི་ནང་བཤོས་རྗེས་རས་ཚལ་དང་སྲིང་བལ་ལ་མེ་སྤར་ཏེ་
ལྕགས་རིའི་ནང་གཡུགས་ཏེ་འཛུགས་སྐྲུན་ལས་ཁུངས་ཀྱི་མཛོད་ཁང་ཐལ་རྡུལ་དུ་གཏོང་རྩིས་ཡོད་
ཀྱང་། ལས་ཁུངས་དེའི་ལྕགས་རི་ཤིན་ཏུ་མཐོ་བས་ཆུ་མདའི་ཤུགས་ཀྱིས་ས་སྣུམ་རྒྱ་མིའི་མཛོད་
ཁང་ཆགས་ཡུལ་དུ་གཏན་ནས་སྙོབ་མི་ཐུབ་སྟབས་གྲྭ་པ་གཉིས་ཀྱིས་འཇོར་བརྒྱབ་སྟེ་གྱང་ལ་ཨི་
ཁུང་བྲུས་པ་དང༌། ལྕགས་རིའི་ནང་འཛུལ་སྐབས་དེ་མ་ཐག་ཕར་ངོས་ཀྱི་ཁང་པའི་ནང་ནས་མེ་
མདའ་བསྟུད་མར་བརྒྱབ་པས་གྲྭ་པ་དེ་གཉིས་དུས་གཅིག་ཏུ་རང་སར་བསད། དེ་ལྟར་ཡང༌།
ཚོས་གཅིག་མཇུག་གཅིག་མཐུད་དེ་ལྕགས་རིའི་ཟུར་ལོག་ཅིག་ནས་འཇབ་འགྲོས་ཀྱིས་བསྐྱོད་དེ་
རིམ་བཞིན་ལྕགས་རིའི་ནང་དུ་འཛུལ་ཐུབ་པ་བྱུང་བ་དང༌། ཁོ་ཚོས་རྒྱ་མིའི་མཛོད་ཁང་དེའི་སྒེའུ་
ཁུང་ཤེལ་ཁྲ་བཅག་སྟེ་ནང་དུ་སྣུམ་མདའ་ཁ་ཤས་བརྒྱབ། གྲ་སྒྲིག་གིས་ཁྱེར་བའི་སྲིང་བལ་དང་
རས་ཚལ་སོགས་ལ་སྣུམ་བྱུགས་རྗེས་མེ་སྤར་ཏེ་མཛོད་ཁང་ནང་གཡུགས། རྒྱ་མིའི་མཛོད་ཁང་
ནང་ནས་དུ་ནག་རིམ་བཞིན་མཁའ་དབྱིངས་སུ་འཕྱུར་མཚམས་ཁོ་ཚོས་ཉེ་འཁོར་དུ་མེ་མདའ་གང་
བྱུང་རྒྱག་མིན་ལ་མ་བལྟོས་པར་ལྕགས་རིའི་ཕྱིར་བྲོས།
རྒྱ་ནག་གཞུང་གི་ཡིག་ཆ་ཞིག་ནང་གནས་ཚུལ་དེའི་སྐོར་ལ་འདི་ལྟར་བྲིས་ཡོད་དེ། “ར་
མོ་ཆེ་གཙུག་ལག་ཁང་ཧམ་བཟུང་བྱེད་མཁན་དྲག་ཆས་སྤྲས་པའི་ངོ་ལོག་པ་མི་གྲངས་ཆིག་
སྟོང་ལྷག་གིས་འཛུགས་སྐྲུན་ལས་ཁུངས་ལ་དཔུང་འཇུག་བྱས་པ་དང༌། ལྕགས་རིའི་ནང་འཛུལ་
ཡང༌། འཛུགས་སྐྲུན་ལས་ཁུངས་ཀྱིས་བཏང་བའི་ཡུལ་དམག་ལྡིང་ཤོག་ཅིག་གིས་དཔའ་ངར་ཆེན་
པོས[ཁོ་ཚོ]མཐར་སྐྲོད་བཏང་བ་རེད།” གཡུ་ལོ་རིན་པོ་ཆེའི་སྐུ་ཚེའི་ལོ་རྒྱུས་ནང་རྒྱ་མིའི་འཛུགས་
སྐྲུན་ལས་ཁུངས་གཏོར་བར་འགྲོ་མཁན་བོད་པ་ཁ་ཤས་ལས་མེད་པ་དང༌། ད་དུང་དེ་ཉིན་ར་མོ་
ཆེ་གཙུག་ལག་ཁང་ནང་ཁྱོན་བསྡོམས་བོད་དམག་བཅུ་ཕྲག་ཁ་ཤས་དང་གྲྭ་པ་ཉིས་བརྒྱ་ལྷག་ཙམ་
ལས་མེད་ཅེས་གསལ་བ་དང་གོང་གི་རྒྱ་གཞུང་གི་ཡིག་ཆའི་ནང་གང་གསལ་བའི་དབར་ཁྱད་པར་
ཆེན་པོ་ཡོད།
ར་མོ་ཆེ་གཙུག་ལག་ཁང་དུ་ཕྱིར་སླེབས་མཚམས་གཡུ་ལོ་རིན་པོ་ཆེས་དང་བླངས་དམག་
ལ་ཞུགས་མཁན་བླ་མ་རྒྱུད་པའི་གྲྭ་པ་བརྒྱ་དང་ཉི་ཤུ་ཡོད་པ་རྣམས་མི་དྲུག་བདུན་ལས་གྲུབ་པའི་
ཚོགས་ཆུང་ཁ་ཤས་སུ་བགོ་བཤའ་བརྒྱབ་པ་དང༌། ཚོགས་ཆུང་རེར་མེ་མདའ་ཡོད་པའི་མི་རེ་
བཞག་སྟེ་ཚོགས་ཆུང་ཁག་ར་མོ་ཆེའི་སྒོ་མཆོར་དང་ཆིབས་ར་སོགས་ལ་བཀོད་སྒྲིག་གིས་རྒྱ་
དམག་ལ་ཁ་གཏད་རྒོལ་ལན་སློག་རྒྱུའི་གྲ་སྒྲིག་བྱས། ཁོང་གིས་ད་དུང་རྒྱུད་པའི་གྲྭ་པ་གོ་མ
ཡོད་པ་རྣམས་ར་མོ་ཆེའི་ཆོས་རའི་ནང་རྒྱ་དམག་ལ་སོ་ལྟ་བྱེད་པར་བཏང་བ་དང༌། ཁོ་ཚོར་གལ་
ཏེ་རྒྱ་དམག་སླེབས་ན་རྒོལ་ལན་སློག་དགོས་པའི་མངག་ཆ་བྱས་ཤིང༌། གོ་མཚོན་མེད་པ་ཁག་
གཅིག་མྱུར་མཛད་མ་དང་འཕྲིན་བཅོལ་བསགས་ནས་ར་མོ་ཆེའི་འདུ་ཁང་ནང་སྡོད་དགོས་པ་དང༌།
ཁག་གཅིག་གིས་བོད་དམག་ལ་ཇ་ཐུག་སྐྱེལ་བར་འགྲོ་དགོས་པ། ཁག་གཅིག་གིས་མེ་མདའ་དང་
མེ་སྒྱོགས་ཀྱི་མདེའུ་བཙན་རྒོལ་དམག་འཐབ་བྱེད་ཡུལ་དུ་དབོར་སྐྱེལ་བྱེད་པར་འགྲོ་དགོས་པའི་
བཀའ་བཏང༌། ཁོང་གིས་མི་ཁ་ཤས་རྩེ་ཕོ་བྲང་དུ་མེ་མདའ་ལེན་པར་བཏང་ཡང༌། ཉིན་དགུང་ཡོལ་
ཙམ་ལ་ཁོ་ཚོར་ལམ་བར་དུ་རྒྱ་དམག་གིས་གཡས་གཡོན་གང་ས་ནས་མེ་མདའ་བརྒྱབ་སྟེ་མདུན་
དུ་འགྲོ་མི་ཐུབ་པར་ཕྱིར་བཤོལ་མི་བྱ་ཐབས་མེད་བྱུང་བའི་གནས་ཚུལ་འབྱོར། གང་ཙམ་རྗེས་
གཙུག་ལག་ཁང་གི་བདེ་སྲུང་དམག་མིའི་རུ་དཔོན་སྒུར་སྒུར་གྱིས་མི་ཁ་ཤས་མེ་སྒྱོགས་གཉིས་
དང༌། མེ་སྒྱོགས་ཀྱི་མདེའུ་སྒམ་དྲུག་བཅས་ཚེ་དཔག་ལྷ་ཁང་གི་མདུན་དུ་སྒྲིག་གཤོམ་བྱེད་པར་
བཏང༌། དེ་དུས་གཡུ་ལོ་རིན་པོ་ཆེས་ཏཱ་ལའི་བླ་མ་ཆིབས་བསྒྱུར་གནང་ཟིན་པའི་གནས་ཚུལ་ཤེས་
ཀྱང༌། གཞན་ལ་བརྗོད་ན་སེམས་ཤུགས་ཆག་གཞིར་འགྱུར་ངེས་བསམས་ཏེ་ཁོང་གིས་སུ་ལའང་
བཤད་མེད།
དེ་ཉིན་རྒྱ་དམག་གིས་དཔུང་ཤུགས་གཅིག་ཏུ་བསྒྲིལ་ཏེ་ལྕགས་པོ་རི་དང་ནོར་བུ་གླིང་ཁར་
དཔུང་འཇུག་བྱས་པ་ལས་ར་མོ་ཆེ་གཙུག་ལག་ཁང་ལ་དོ་སྣང་བྱེད་ཁོམ་བྱུང་མེད། མཚན་དགུང་
དམག་མཚམས་ཆད་པ་དང་ལྷ་ས་གྲོང་ཁྱེར་ཧྲིལ་པོར་དོགས་མི་བདེ་བའི་ལྷིང་འཇགས་ཤིག་ཁྱབ་
པ་དང༌། གཡུ་ལོ་རིན་པོ་ཆེས་གྲང་ངད་ཆེ་བའི་མཚན་དགུང་གི་གྲང་རླུང་ཁྲོད་ར་མོ་ཆེ་གཙུག་ལག་
ཁང་གི་ཐོག་སྟེང་དུ་ཡང་ཡང་སྐོར་གཡེང་དུ་སོང༌།
ཕྱི་ཉིན་ཏེ། ཕྱི་ཟླ་༣ ཚེས་༢༡ ཉིན་གྱི་ཞོགས་པ་ར་མོ་ཆེ་གཙུག་ལག་ཁང་དང་རྒྱ་མིའི་
འཛུགས་སྐྲུན་ལས་ཁུངས། ད་དུང་རྒྱང་ཐག་མི་རིང་བའི་སར་ཆགས་པའི་མི་དམངས་སྨན་ཁང་
དབར་ཕན་ཚུན་མེ་སྒྱོགས་དང་མེ་མདའ་རྒྱག་རེས་དུས་ཡུན་གང་ཙམ་རིང་བྱུང་། བོད་པས་
ལུས་ལ་ཁྲག་གོས་ན་མཚོན་སྲུང་གི་ནུས་པ་ཉམས་ཀྱི་ཡོད་པའི་ཡིད་ཆེས་བྱེད་སྲོལ་ཡོད་པས་
དམག་འཁྲུག་སྐབས་ཁོ་ཚོས་ཤི་རྨས་བྱུང་བའི་མི་ལ་གང་ཐུབ་ལག་པ་འཆང་རྒྱུར་འཛེམ་ཟོན་
བྱེད་སྲོལ་ཡོད་ཀྱང་། ར་མོ་ཆེའི་དམག་འཁྲུག་སྐབས་བོད་པར་མཚོན་ཆ་ཉུང་དྲགས་པའི་དཀའ་
ངལ་ཡོད་པར་བརྟེན་བསམ་བློ་དེ་འདྲ་གཏོང་ཁོམ་མེད་པས་གཡུ་ལོ་རིན་པོ་ཆེས་ཤི་རྨས་བྱུང་
བའི་བོད་དམག་གི་མེ་མདའ་བླངས་པ་དང༌། དེ་ཚོའི་ཐོག་གི་ཁྲག་རལ་རྣམས་ཡོན་ཆབ་ཀྱིས་
གཙང་མར་བཀྲུས་ཏེ་གྲྭ་པ་ཚོར་སྤྲད། གྲྭ་པ་དང་མང་ཚོགས་ཀྱིས“བཙན་རྒོལ་དམག་འཐབ་བྱེད་
དགོས”ཞེས་ངར་སྐད་སྒྲོག་བཞིན་མི་དམངས་སྨན་ཁང་ཕྱོགས་སུ་རྒྱུག་འགྲོ་སྐབས་གཡུ་ལོ་རིན་
པོ་ཆེས་བོད་དམག་བརྒྱ་དཔོན་ཞིག་གིས་དམག་དུང་ལས“ལྷ་སའི་ཚེས་གསུམ་ཐང་ནས་གུང་
དམག་ཡོང་གི་ཡོད་པར་དོགས་ཟོན་དགོས”ཞེས་སྐད་བརྒྱབ་པ་ཐོས།
དེར་བརྟེན། གཡུ་ལོ་རིན་པོ་ཆེ་དང་རོགས་པ་ཁ་ཤས་ཀྱིས་རྒྱུད་སྟོད་ཀྱི་ཁང་པ་གསར་པ་དང་
ལྕང་རག་གི་ཐོག་མར་འཛེགས་ནས་ལྟ་སྐབས་རྒྱ་དམག“ལུག་ཁྱུ་ཐང་ལ་གློད་པའམ། ཞིང་སྟེང་གི་
བོང་རྡོག་འགུལ་བ་ལྟར་སེར་ཉིལ་ལེར”ར་མོ་ཆེའི་ཕྱོགས་སུ་ཡོང་བཞིན་ཡོད་པ་མཐོང་།
གཡུ་ལོ་རིན་པོ་ཆེ་དང་རོགས་པ་ཚོས་མཐོ་ས་ནས་དམའ་སར་རྒྱ་དམག་ལ་མེ་མདའ་བརྒྱབ་
ཀྱང༌། རྒྱ་དམག་མང་དྲགས་ནས་གླགས་མི་རྙེད། དེའི་སྐོར་རྒྱ་ནག་གཞུང་གི་ཡིག་ཆ་ཞིག་ནང་འདི་
ལྟར་བཀོད་ཡོད།
ར་མོ་ཆེ་གཙུག་ལག་ཁང་ཧམ་བཟུང་བྱེད་མཁན་མཚོ་སྔོན་དང་ཁམས་ཀྱི་དྲག་ཆས་སྤྲས་
པའི་ངོ་ལོག་པ་ཚོ་ཅུང་ཨུ་ཚུགས་ཚ་པོ་ཡོད་པས་ཟླ་༣ ཚེས་༢༡ ཉིན་གྱི་ཉིན་དགུང་
ཆུ་ཚོད་དང་པོ་དང་སྐར་མ་དྲུག་ཐོག་ང་ཚོའི་དམག་དཔུང་གིས་ཁོ་ཚོར་དྲག་རྒོལ་བྱས།
ངོ་ལོག་པའི་བསམ་པར་ར་མོ་ཆེ་གཙུག་ལག་ཁང་གི་རྩིག་པ་སྲ་བརྟན་ཡོད་པ་དེ་ཚོར་
བློ་གཏད་བཅོལ་ཏེ་འཆི་ཁའི་འཕག་འཚག་བརྒྱབ་པ་དང༌། ཨུ་ཚུགས་བརྒྱབ་སྟེ་འགོག་
རྒོལ་མཐར་ཕྱིན་པ་བྱེད་རྩིས་ཀྱིས་དམག་འཐབ་དྲག་པོའི་ཁྲོད་དུ་་གངས་སེང་གི་དར་
ཆ”བསྒྲེངས། ང་ཚོའི་དམག་དཔུང་གིས་འབར་རྫས་དང་། མེ་ལྕེ་སྟོར་ཆས། ལག་འབོམ།
མེ་མདའ་སྦག་སྦག་ཆུང་རིགས་སོགས་མཚོན་ཆ་བེད་སྤྱད་དེ་དགྲ་བོར་དཔུང་འཇུག་དྲག་
པོ་བྱས།
རྒྱ་མིའི་སྒྱོགས་མདེལ་ར་མོ་ཆེ་གཙུག་ལག་ཁང་ཡང་སྟེང་གི་ཏཱ་ལའི་བླ་མའི་གཟིམ་ཆུང་ལ་ཕོག་པ་
དང༌། གསེར་ཟངས་ཀྱི་རྒྱ་ཕིབས་ལ་ཨི་ཁུང་ཕུབ་སྟེ་གྲྭ་ཤག་ཀྱང་བསྙིལ་བས་གཡུ་ལོ་རིན་པོ་ཆེ་
དང་རོགས་པ་ཚོ་ཐོག་ཀ་ནས་རྡོ་གཅལ་མཐིལ་དུ་ཕྱིར་བཤོལ་མི་བྱ་ཐབས་མེད་ཆགས།
དེ་རྗེས་རྒྱ་དམག་གིས་ར་
མོ་ཆེ་གཙུག་ལག་ཁང་གི་མཐའ་
བསྐོར་བ་དང༌། ཆོས་རའི་ནང་གི་
པར་ཁང་ལ་མེ་བརྒྱབ་པས་དུ་ནག་
ནམ་མཁར་ལང་ལོང་དུ་འཕྱུར།
གང་ཙམ་རྗེས་རྒྱ་དམག་གིས་ཁྲབ་
ལྡན་རླངས་འཁོར་ར་མོ་ཆེའི་རྒྱུད་
སྟོད་གྲྭ་ཚང་གི་སྒོ་རའི་ནང་བཏང་
སླེབས་པས་གཡུ་ལོ་རིན་པ་ཆེ་བྱ་ཐབས་ཟད་དེ་ཤི་པོ་མང་པོའི་ཁྲོད་དུ་ཤི་རྫུ་བཏབ་སྟེ་ཉལ་བསྡད་
པ་དང༌། རྒྱ་དམག་མང་པོ་གྲྭ་ཚང་ནང་ཡོང་སྐབས་གཅིག་གིས་གཡུ་ལོ་རིན་པོ་ཆེར་རྡོག་རྒྱག་
ཅིག་བཞུས་ཏེ་སྣང་མེད་ངང་ནང་དུ་འཛུལ་བས་སུས་ཀྱང་ཁོང་ཤི་མེད་པ་མ་ཚོར། “གུང་དམག་
རྣམས་སོང་རྗེས་ག་ལེར་ཡར་ལངས་པ་དང་གྱོན་པའི་ཐལ་རྡུལ་བརྡབ་སྟེ་རྒྱལ་ཆེན་མདུན་གྱི་སྟག་
ཕྲའི་གསེང་དུ་བཅུག་པའི་མེ་མདའ་བཏོན་ནས་གུང་དམག་ལ་རྒྱག་ཆོག་གིས་ལག་པར་བཟུང་སྟེ་
བདེ་གསལ་ནས་དགའ་ལྡན་ཁང་གསར་བརྒྱུད་ཡོང་སྐབས་མི་མང་པོ་ཞིག་དེ་ཕྱོགས་སུ་བྲོས་ཡོང་
བ་དང་ཐུག་་་ཚེ་སྨོན་གླིང་རྡོ་གཅལ་ཐོག་བོད་མི་མང་པོ་བསད་རྨས་བྱས་པའི་རོས་ཁེངས་ཤིང་
གཡས་གཡོན་དུ་འགྲོ་ས་མེད།” དུས་ཡུན་ཆུ་ཚོད་གཉིས་ལྷག་རིང་ཧ་ཅང་ཛ་དྲག་གི་དམག་
འཐབ་བྱས་རྗེས་ར་མོ་ཆེ་གཙུག་ལག་ཁང་ལ་སྲུང་སྐྱོབ་བྱེད་མཁན་བོད་པ་ཚོར་ཤི་རྨས་ཚབས་
ཆེན་ཕོག་པ་དང༌། ལོ་རྒྱུས་ཡུན་རིང་ལྡན་པའི་གནའ་བོའི་གཙུག་ལག་ཁང་དེར་གཏོར་སྐྱོན་ཆེན་པོ་
ཕོག་སྟེ་ཕྱི་ཟླ་༣ ཚེས་༢༡ ཉིན་གྱི་ཉིན་རྒྱབ་ཆུ་ཚོད་གསུམ་དང་ཕྱེད་ཀའི་ཐོག་ར་མོ་ཆེ་རྒྱ་དམག་
གི་ལག་ཏུ་ཤོར། དམག་འཁྲུག་དེའི་རྗེས་རྒྱ་ནག་གཞུང་གིས་ར་མོ་ཆེ་གཙུག་ལག་ཁང་གཙང་
བཟོར་བཏང་བའི་ཡུལ་དམག་དང་དམག་མིའི་རུ་ཁག་གི་ཚོགས་མི་ཞིག་གིས་བྲིས་ཤིང༌། ནང་
ཁུལ་དཔྱད་གཞི་ཁོ་ནའི་ཆེད་པར་སྐྲུན་བྱས་པའི་ཡིག་ཆ་ཞིག་ནང་གཡུ་ལོ་རིན་པོ་ཆེའི་སྐད་ཆར་
ར་སྤྲོད་འདི་ལྟར་བྱས་ཡོད་དེ།
ང་ཚོ་ར་མོ་ཆེ་གཙུག་ལག་ཁང་དུ་སླེབ་དུས་དེའི་ནང་མིང་ལ་ཕུན་ཚོགས་ཟེར་བའི་སྒོ་སྲུང་
གྲྭ་པ་གཅིག་ལས་སུའང་མི་འདུག །ཁོང་གིས་ང་ཚོ་ནང་དུ་བཏང་བྱུང་། འདུ་ཁང་གི་ཡང་
ཐོག་ལ་ད་དུང་མེ་འབར་བཞིན་ཡོད་པ་དང༌། ཐང་ལ་མིའི་རོས་ཁེངས་འདུག །ང་ཚོས་ལམ་
སེང་མེ་གསོད་པའི་ལས་ལ་ཞུགས་ཤིང༌། མི་དམངས་བཅིངས་འགྲོལ་དམག་གིས་འབར་
གས་མ་བྱུང་བའི་འབར་མདེལ་མེད་པ་བཟོ་བ་དང༌། མི་རོ་དབོར་འདྲེན་ཆེད་དོས་སྐྱེལ་
རླངས་འཁོར་བཏང་བྱུང་།
ཕྱི་ཟླ་༣ ཚེས་༡༠ ཉིན་ལྷ་སར་མང་ཚོགས་ཀྱི་ཞི་བའི་རྔམ་སྟོན་ཁྲོམ་སྐོར་བྱུང་དུས་བྱམས་པ་
ཕུན་ཚོགས་ཕོ་བྲང་པོ་ཏ་ལའི་རྣམ་རྒྱལ་གྲྭ་ཚང་ནང་ཁུ་སིམ་མེར་མཚམས་ལ་བསྡད་ཡོད། རིམ་
པས་ཟིང་ཆ་ཚབས་ཇེ་ཆེར་སོང་བར་བརྟེན་ཆོས་ཕྱོགས་ཀྱི་ཉམས་ལེན་སྤུས་དག་པོ་ཞིག་ཡོང་
ཐབས་མེད་པ་དང༌། བློ་ཡུལ་ལས་འདས་པའི་གནས་ཚུལ་བྱུང་ན་འགན་བློས་མི་བཟོད་པས་གྲྭ་
ཚང་གི་མཁན་པོས་གྲྭ་པ་ཚོ་མཚམས་འགྲོལ་དུ་བཅུག །དེར་བརྟེན། བྱམས་པ་ཕུན་ཚོགས་ཀྱིས་
རྒྱུན་གཏན་གྱི་འཚོ་བར་ལོག་ནས་དཔེ་ཆ་ཀློག་འདོན་དང༌། གྲྭ་ཚང་གི་ལས་དོན་སྒྲུབ་སྟེ་བསྡད།
ཉིན་དེ་དག་རིང་ཁོང་གིས་ནོར་བུ་གླིང་ཁར་ཐེངས་གཅིག་སོང་བ་ལས་དེ་མིན་ཕོ་བྲང་པོ་ཏ་ལ་ཁོ་
ནར་བསྡད།
ཕྱི་ཟླ་༣ ཚེས་༢༠ ཉིན་གྱི་ཐོ་རེངས་ལྷ་སའི་ནང་མེ་མདའི་སྒྲ་བསྒྲགས་པ་དང་ཕོ་བྲང་པོ་
ཏ་ལའི་སྲུང་བྱར་ཡོད་པའི་བོད་དམག་དང་གྲྭ་པ་ཚོ་འཕྲལ་དུ་མལ་ལས་ལངས་ཏེ་སྒེའུ་ཁུང་ཕྱིར་
བལྟས་ཚེ་ལྷ་ས་གྲོང་ཁྱེར་ཟང་ཟིང་དུ་གྱུར་ཡོད་པ་དང༌། བོད་རྒྱ་ཕྱོགས་གཉིས་ཀས་མེ་མདའ་གང་
བྱུང་རྒྱག་བཞིན་ཡོད། ཕོ་བྲང་པོ་ཏ་ལའི་བོད་དམག་དང་རྒྱ་མིའི་དམག་ཁུལ་ཁང་གི་དམག་སྤྱི་ཁང་
དབར་ལའང་ཕན་ཚུན་ཚབ་ཚུབ་ཀྱིས་མེ་སྒྱོགས་རྒྱག་རེས་ཏོག་ཙམ་བྱས་ཤིང༌། ཕོ་བྲང་པོ་ཏ་ལའི་
རྩིག་པ་མཐོ་པོ་དང་མཐུག་པོ་ཡོད་པར་བརྟེན་རྒྱ་མིས་བརྒྱབ་པའི་སྒྱོགས་མདེལ་གྱིས་པོ་ཏ་ལར་
གཏོར་སྐྱོན་ཆེན་པོ་བཟོ་ཐུབ་མེད་པ་དང༌། བོད་དམག་གི་མེ་སྒྱོགས་ཧ་ཅང་རྙིང་པ་ཡིན་པའི་ཐོག་
ཏུ་སྔོན་ཚུད་ནས་གྲ་སྒྲིག་མེད་པར་བརྟེན་བོད་དམག་གིས་འཕངས་པའི་སྒྱོགས་མདེལ་གྱིས་རྒྱ་
ཕྱོགས་ལ་གནོད་སྐྱོན་ཧ་ལམ་གང་ཡང་བྱུང་མེད། ཕན་ཚུན་སྒྱོགས་མདེལ་ལན་འགའ་འཕེན་རེས་
བྱས་རྗེས་རྒྱ་མིས་མེ་སྒྱོགས་ཀྱི་ཁ་ཕྱོགས་ལྕགས་པོ་རིར་བསྒྱུར་བ་དང༌། དེར་མེ་སྒྱོགས་དྲག་ཆར་
བབ་པ་ལྟར་བརྒྱབ་སྟེ་ཐལ་བར་བརླག་ཚེ་བྱམས་པ་ཕུན་ཚོགས་སོགས་ཕོ་བྲང་པོ་ཏ་ལར་ཡོད་
པའི་བོད་པ་ཚོས་གང་ཡང་བྱེད་མི་ཐུབ་པར་མིག་གིས་བལྟས་ནས་སྡོད་དགོས་བྱུང༌།
ཕོ་བྲང་པོ་ཏ་ལ་ཧ་ཅང་རྒྱ་ཆེན་པོ་ཡིན་པ་དང༌། སྲུང་བྱ་བོད་དམག་ཉུང་ཤས་ལས་མེད་ཐོག་གྲྭ་
པའང་བརྒྱ་ལྷག་ཙམ་ལས་མེད་པས་ཇི་ལྟར་ཕོ་བྲང་པོ་ཏ་ལར་སྲུང་སྐྱོབ་བྱེད་དགོས་སམ། དམག་
འཁྲུག་འགོ་ཚུགས་ཚུན་ཁོ་ཚོས་འབྲོས་དགོས་སམ། ཡང་ན་ཕྱིར་བསྡད་དེ་རྒྱ་དམག་དང་མ་ཤི་
བར་དྲག་འཛིང་བྱེད་དགོས་པའི་ཐོག་བགྲོ་གླེང་བྱས། རྒྱ་དམག་གིས་ནོར་བུ་གླིང་ཁ་བཙན་བཟུང་
བྱས་པའི་མཚན་མོ་དེར་གྲྭ་པ་ཁ་ཤས་ཀྱིས་ལྐོག་ཏུ་པོ་ཏ་ལ་བསྐྱུར་ཏེ་བྲོས་ཕྱིན་ཡང་། བྱམས་པ་
ཕུན་ཚོགས་དང་རོགས་པ་ཁག་གཅིག་བློ་ཐག་མ་ཆོད་པར་མུ་མཐུད་པོ་ཏ་ལར་བསྡད། ཁོ་ཚོ་རྣམ་
རྒྱལ་གྲྭ་ཚང་གི་གྲྭ་པ་ཡིན་པ་དང༌། ཁོ་ཚོས་ལོ་མང་ཕོ་བྲང་པོ་ཏ་ལར་འཚོ་བར་བསྐྱལ་ཡོད་པས་
དཀའ་ངལ་ཕྲད་དུས་རང་མགོ་གང་ཐོན་གྱིས་དེ་མུར་འབྲོས་བློས་མི་བཟོད་ཀྱང་། ཕྱིར་བསྡད་དེ་
རྒྱ་དམག་ལ་འགོག་རྒོལ་བྱེད་པར་ཁོ་ཚོར་ནུས་པ་འདང་ངེས་མེད་པ་དང༌། སུས་ཀྱང་མེ་མདའ་
རྒྱག་ཤེས་ཀྱི་མེད་པས་འགོག་རྒོལ་ཇི་ལྟར་བྱེད་དགོས་སམ། བྱམས་པ་ཕུན་ཚོགས་ལོ་བརྒྱད་
ཀྱི་སྐབས་ལ་ཐོག་མར་སེ་ར་དགོན་པར་གྲྭ་པ་བྱས་ཤིང༌། ལོ་ཤས་རྗེས་རྣམ་རྒྱལ་གྲྭ་ཚང་གི་སྒྲིག་
ཁོངས་སུ་ཞུགས་པས་ད་བར་ཁོང་གིས་མེ་མདར་ལག་པ་འཆང་ཙམ་ཡང་བྱེད་མྱོང་མེད།
ཁོ་ཚོས་ཕོ་བྲང་པོ་ཏ་ལའི་ནང་གང་སར་མཚོན་ཆ་འཚོལ་བཞིན་པའི་སྐབས་སུ་སེ་ར་དགོན་
པའི་གྲྭ་པ་མང་པོ་ཞིག་ཕོ་བྲང་པོ་ཏ་ལར་བྲེལ་འཚུབ་ཀྱིས་སླེབས། སེ་རའི་གྲྭ་པ་དེ་ཚོས་མགོ་ལ་
ཁ་དཀྲིས་དང་འབོག་རས་སོགས་དཀྲིས། ལག་པར་རྟ་མགྲིན་ཁང་གི་མདུང་དང་གྲི་ཁྱེར་ཡོད་པས་
བྱམས་པ་ཕུན་ཚོགས་ཀྱི་བསམ་པར་ཁོ་ཚོ་ཕོ་བྲང་པོ་ཏ་ལའི་དཔུང་སྣོན་དུ་སླེབས་པ་རེད་སྙམ་
སྟེ་སེམས་ནང་དགའ་ཚོར་ཆེན་པོ་བྱུང༌། ཁོ་ཚོ་ཕན་ཚུན་ངོ་ཕྲད་བྱུང་བ་དང་རྣམ་རྒྱལ་གྲྭ་ཚང་གི་
གྲྭ་པ་ཚོ་ཅི་བྱ་གཏོལ་མེད་དུ་གནས་ཡོད་པ་མཐོང་མ་ཐག་སེ་རའི་གྲྭ་པ་དེ་ཚོས་སྐད་ཤུགས་ཆེན་
པོས“མེ་མདའ་གང་དུ་ཡོད། དུས་ཚོད་དེ་བར་གཏུགས་པ་རེད། གང་བྱས་ནས་བསྡད་པ་ཡིན་
ནམ”ཞེས་གཤེ་གཤེ་བཏང་ནས་དྲིས།
བྱམས་པ་ཕུན་ཚོགས་དང་རོགས་པ་ཚོས་ཡར་འདྲི་མར་འདྲི་མང་པོ་བྱས་མཐར་གོ་མཛོད་
ཁང་གང་དུ་ཡོད་པ་ཤེས་པ་དང་མེ་མདའ་ལག་པར་རག་ཀྱང༌། རྒྱག་མི་ཤེས་པས་དེར་ཡོད་བོད་
དམག་ཁ་ཤས་ཀྱིས་ཁོ་ཚོར་མེ་མདའ་རྒྱག་སྟངས་བསླབས། ཁོ་ཚོར་མེ་མདའ་ཐོབ་ཀྱང༌། གོ་
མཛོད་ཁང་དེའི་ནང་མདེའུ་མེད་པས་ཁོ་ཚོས་སླར་ཡང་མི་མང་པོར་སྐད་ཆ་དྲིས་པས་མེ་མདའི་
མདེའུ་ཕོ་བྲང་པོ་ཏ་ལའི་ཤར་ཕྱོགས་ཀྱི་ཤར་ཆེན་ལྕོག་ཏུ་ཡོད་པ་ཤེས།
མེ་མདའི་མདེའུ་ལེན་པར་འགྲོ་བར་བདེ་ཡངས་ཤར་ཐང་ཆེན་བརྒྱུད་དེ་གཤམ་ལ་འགྲོ་
དགོས། བདེ་ཡངས་ཤར་ལ་རྒྱ་དམག་གིས་མེ་སྒྱོགས་ཀྱི་དྲག་རྒོལ་བྱས་ཏེ་དེའི་གཡས་ཕྱོགས་
ཀྱི་སྐས་འཛེགས་གཏོར་ཡོད་པ་དང༌། ཐང་ཆེན་ཐོག་མི་རོས་ཁེངས་ཡོད། བོད་དམག་དང་གྲྭ་
པ་ཁ་ཤས་ཀྱིས་རང་སྲོག་གི་ཉེན་ཁར་མ་འཛེམས་པར་ཤར་ཆེན་ལྕོག་ཏུ་མདེའུ་ལེན་པར་སོང་
ཞིང་། བྱམས་པ་ཕུན་ཚོགས་ཀྱིས་མདེའུ་སྟོང་སྒམ་གཉིས་ཁྱེར་ཏེ་ཕྱིར་སླེབས་དུས་དེ་ཚོ་སེ་རའི་
གྲྭ་པ་ཚོས་ཕྲོགས་པ་དང༌། ཁོ་ཚོར་མེ་མདའ་དང་མདེའུ་ཐོབ་རྗེས་ལམ་སེང་ཕོ་བྲང་པོ་ཏ་ལ་ནས་
ཐོན། བྱམས་པ་ཕུན་ཚོགས་བྱེད་ཐབས་ཟད་པས་སྒེའུ་ཁུང་ནང་ནས་སེ་རའི་གྲྭ་པ་ཚོའི་རྒྱབ་ལ་
བལྟས་ཏེ་བསྡད་པས་ཁོ་ཚོ་ཐག་རིང་པོར་མ་སླེབས་གོང་རྒྱ་དམག་གིས་ཁོ་ཚོར་མེ་སྒྱོགས་ཀྱི་དྲག་
རྒོལ་བྱས་པས་ཁོ་ཚོ་ཁ་འཐོར་ཏེ་ཁ་ཤས་སེ་རའི་ཕྱོགས་སུ་བྲོས་པ་དང་། ཁག་གཅིག་ཉང་རའི་
ཕྱོགས་སུ་བྲོས།
དེ་ཉིན་མཚན་མོ་ཕོ་བྲང་པོ་ཏ་ལའི་ནང་གི་བོད་དམག་དང་གྲྭ་པ་ཚོས་ཚོགས་འདུ་ཞིག་
འཚོགས་ཏེ་གང་དགའ་ཅི་ལེགས་ཀྱི་གྲོས་བསྡུར་བྱས། ཚོགས་ཞུགས་པ་ཁག་གཅིག་གིས་རྒྱ་
དམག་བོད་ཀྱི་དམག་ཁུལ་ཁང་དང་སྐྱིད་ཆུའི་ལྷོ་ངོགས་ཀྱི་རྒྱ་མིའི་མེ་སྒྱོགས་དམག་སྒར་ལ་ཕར་
རྒོལ་བྱེད་དགོས་པའི་བསམ་འཆར་བཏོན་ཡང་སུས་ཀྱང་དང་བླངས་ཀྱིས་འགྲོ་འདོད་མ་བྱས་པས་
ཕན་ཚུན་རྩོད་པ་ཡུན་རིང་བརྒྱབ་རྗེས་མཐའ་མཇུག་སུའང་ཕྱིན་མེད་ཀྱང༌། ཁོ་ཚོས་དམག་འཁྲུག་
རིང་སུས་ཀྱང་ཕོ་བྲང་པོ་ཏ་ལ་བསྐྱུར་ཏེ་འབྲོས་མི་ཆོག་པ་དང༌། གལ་ཏེ་འབྲོས་རྩིས་བྱས་ན་རང་
སར་གསོད་རྒྱུ་ཡིན་པའི་ཐག་གཅོད་བྱས། དེ་ལྟར་ཡང་། མཚན་དགུང་ལ་ལྐོག་ཏུ་འབྲོས་མཁན་མི་
ཁ་ཤས་བྱུང་ཡང་བྱམས་པ་ཕུན་ཚོགས་ཚུད་པའི་མི་གཞན་ཚོས་བྲོས་མེད།
ཕྱི་ཉིན་ཏེ། ཕྱི་ཟླ་༣ ཚེས་༢༡ ཉིན་གྱི་ཞོགས་པ་རྒྱ་དམག་གིས་ཕོ་བྲང་པོ་ཏ་ལའི་གཡས་
གཡོན་དང་མདུན་ཕྱོགས་ཀྱི་ཞོལ་གྲོང་རྡལ་ཁུལ་ལ་མེ་སྒྱོགས་ཛ་དྲག་གིས་རྒྱག་འགོ་བཙུགས། དེ་
ཉིན་ཕོ་བྲང་པོ་ཏ་ལར་མེ་སྒྱོགས་ཀྱི་དྲག་རྒོལ་ཇི་ལྟར་བྱས་པའི་སྐོར་མེ་སྒྱོགས་མདའ་ཤོག་གི་བརྒྱ་
དཔོན་ཝང་གོ་ཀྲན་གྱིས་འགྲེལ་བཤད་འདི་ལྟར་བརྒྱབ་ཡོད།
ང་ཚོས་ཐོག་མར་ཕོ་བྲང་པོ་ཏ་ལའི་མདུན་ཕྱོགས་ཀྱི་ཞོལ་ཁུལ་ལ་མེ་སྒྱོགས་ཀྱི་དྲག་རྒོལ་
ཤུགས་དྲག་གིས་བྱས་ཏེ་དེ་ཁུལ་གྱི་འཛིང་རགས་གཏོར་བརླག་བཏང་བ་ཡིན། ངོ་ལོག་
ཇག་པས་ཕྱིར་རྒོལ་ལན་སློག་མི་ནུས་པ་དང༌། ཤི་རྨས་བྱུང་བའི་མི་ཚོ་རྒྱབ་ཏུ་བསྐྱུར་ཏེ་ཕོ་
བྲང་པོ་ཏ་ལའི་ནང་བྲོས་ཕྱིན་སོང༌།
ཕོ་བྲང་པོ་ཏ་ལའི་གཡོན་ཕྱོགས་སུ་ངོ་ལོག་ཇག་པའི་མེ་སྒྱོགས་དམག་གི་རྟེན་གཞི་ཡོད།
དེ་སྔོན[བོད་རང་སྐྱོང་ལྗོངས]གྲ་སྒྲིག་ཨུ་ཡོན་ལྷན་ཁང་དང་འཕྲོད་བསྟེན་ཨུ་ཡོན་ལྷན་ཁང་
ལ་མེ་སྒྱོགས་བརྒྱབ་པ་དང༌། མི་དམངས་བཅིངས་འགྲོལ་དམག་གི་སྤྲོ་གསེང་ཁང་ལ་མེ་
སྒྱོགས་བརྒྱབ་ནས་གཏོར་བཤིག་བཏང་བའི་སྒྱོགས་མདེལ་ཚང་མ་དེ་ནས་བརྒྱབ་ཡོད་པས་
དེས་ང་ཚོར་ཉེན་ཁ་ཆེན་པོ་བཟོ་མྱོང་ཡོད། ཕོ་བྲང་པོ་ཏ་ལའི་མདུན་ཕྱོགས་ཀྱི་དགྲ་བོ་ཚོ་ཕོ་
བྲང་ནང་འབྲོས་འགྲོ་སྐབས་ང་ཚོས་མེ་སྒྱོགས་བརྒྱབ་སྟེ་ཁོ་ཚོར་རྗེས་འདེད་མ་བཏང་བར་
ངོ་ལོག་ཇག་པའི་མེ་སྒྱོགས་ཀྱི་རྟེན་གཞི་དེར་མེ་སྒྱོགས་ཟམ་མི་ཆད་པར་བརྒྱབ་པས་ངོ་
ལོག་ཇག་པས་རང་ཚོད་མ་ལོན་པར་ང་ཚོའི་ཕྱོགས་སུ་ཕྱིར་མེ་སྒྱོགས་རྒྱག་འགོ་བཙུགས་
ཀྱང༌། ང་ཚོས་སྒྱོགས་མདེལ་ཁྱུ་ཚོགས་ལན་འགའ་བརྒྱབ་རྗེས་ངོ་ལོག་ཇག་པའི་མེ་སྒྱོགས་
ཀྱི་སྒྲ་གྲགས་རྒྱུ་མེད་པ་དང༌། རྟེན་གཞི་འཇམ་ཐིང་ངེར་གྱུར། ཁོ་ཚོ་ཕལ་ཆེར་ཚར་ཆད་
ཡོད་པ་འདྲ་བས་ང་ཚོས་བསམ་བློ་མང་པོ་མ་བཏང་བར་མགྱོགས་མྱུར་ཕོ་བྲང་པོ་ཏའི་
གཡས་ཕྱོགས་སུ་མེ་སྒྱོགས་དྲག་པོ་རྒྱག་འགོ་བཙུགས།
བོད་ལྗོངས་དམག་ཁུལ་ཁང་ཉེན་སྲུང་རུ་ཤོག་གི་རུ་དཔོན་ཀྲུའུ་ཤའུ་ཧྲན་གྱིས་དམག་འཁྲུག་དེའི་
སྐོར་ལ“ང་ཚོའི་རུ་ཤོག་གི་བརྒྱ་ཤོག་དང་པོས་ཁྲབ་ལྡན་རླངས་འཁོར་ཡན་ལག་རུ་ཁག་དང་མེ་
སྒྱོགས་མདའ་ཤོག་ཨང་༣༠༩ ཡི་མདེལ་ཤུགས་རམ་འདེགས་འོག་ཕོ་བྲང་པོ་ཏ་ལའི་གཤམ་
འོག་གི་བོད་བཟོའི་ཁང་བརྩེགས་དེ་ཚོ་ཅུང་བདེ་བླག་ངང་བཙན་བཟུང་བྱེད་ཐུབ་པ་བྱུང”ཞེས་
སྙིང་པོར་བསྡུས་ཏེ་བཤད་ཡོད། ཁོང་གི་སྐད་ཆ་དེ་གོ་བདེ་པོར་བཤད་ན། རྒྱ་དམག་གི་ཕྱོགས་
གཅིག་ནས་མེ་སྒྱོགས་དྲག་པོ་བརྒྱབ་པ་དང༌། ཕྱོགས་གཞན་ཞིག་ནས་ཁྲབ་ལྡན་རླངས་འཁོར་
བཏང་སྟེ་ལམ་བཤངས་པར་བརྟེན་རྒྱ་དམག་ཉེན་སྲུང་རུ་ཤོག་གི་བརྒྱ་ཤོག་དང་པོས་ཕོ་བྲང་པོ་ཏ་
ལའི་གཤམ་འོག་གི་ཞོལ་གྲོང་རྡལ་བཙན་བཟུང་བྱེད་ཐུབ་པ་བྱུང་ཡོད། ཁོ་ཚོ་དེར་སླེབ་དུས་ཕལ་
ཆེར་གསོན་པོར་ལུས་པའི་མི་གཅིག་ཀྱང་ལྷག་མེད་ངེས་རེད། ཨ་རིའི་གསང་བའི་ལས་ཁུངས་ཀྱི་
དམག་སྦྱོང་སློབ་སྟོན་པ་རོ་ཇར་མེག་ཁར་ཐིའི་དེབ་ཆུ་སྐྱེས་པདྨའི་མཆི་མ་ཞེས་པའི་ནང་སུ་
ཡིན་མི་ཤེས་པའི་བོད་པ་ཞིག་གིས་བྲིས་པའི་རི་མོ་ཞིག་བཀོད་ཡོད་པ་དེ་དུས་ད་ལྟ་བར་རྒྱ་དམག་
གིས་ཕོ་བྲང་པོ་ཏ་ལར་མེ་སྒྱོགས་ཀྱི་དྲག་རྒོལ་བྱས་པའི་རྣམ་པ་མཚོན་པའི་རི་མོ་དོན་དངོས་དང་
མཐུན་པ་གཅིག་པུ་དེ་རེད།
རྒྱ་མིའི་མེ་སྒྱོགས་དམག་གི་བརྒྱ་དཔོན་ཝང་གོ་ཀྲན་གྱིས་རྒྱ་དམག་གིས་ལྕགས་པོ་རི་དང་
ནོར་བུ་གླིང་ཁར་དྲག་རྒོལ་བྱས་པའི་སྐོར་ལ་འགྲེལ་བཤད་ཧ་ཅང་ཞིབ་ཚགས་བརྒྱབ་ཡོད་ཀྱང༌།
རྒྱ་དམག་གིས་ཕོ་བྲང་པོ་ཏ་ལར་དཔུང་འཇུག་བྱས་པའི་སྐོར་བསྡུས་ཙམ་ལས་གླེངས་མེད། དེར་
མ་ཟད་ཁོང་དང་ཀྲུའུ་ཤའུ་ཧྲན་གཉིས་ཀས་རྒྱ་དམག་གིས་ཕོ་བྲང་པོ་ཏ་ལའི་ཉེ་འཁོར་དུ་མེ་སྒྱོགས་
ཀྱི་དྲག་རྒོལ་བྱས་པའི་གནས་ཚུལ་ཙམ་ལས་ཁོ་ཚོས་ཕོ་བྲང་པོ་ཏ་ལ་རང་ལ་མེ་སྒྱོགས་བརྒྱབ་པའི་
སྐོར་རྩ་བ་ནས་བཤད་མེད། དེ་ཁོ་གཉིས་ཀྱིས་སྐབས་དེར་རྒྱ་དམག་གིས་ཀྲའུ་ཨེན་ལད་ཀྱི་མཛུབ་
སྟོན་ལ་བརྩི་འཇོག་གིས་ཕོ་བྲང་པོ་ཏ་ལ“རིག་གནས་ཤུལ་བཞག་དངོས་པོ་གལ་ཆེན”"ཞིག་ལ་
ངོས་འཛིན་བྱས་ཏེ་དེར་གཏོར་བཤིག་བཏང་མེད་པའི་མཐོང་སྣང་ཞིག་ཡོང་ཐབས་བྱས་པ་ཡིན་
ངེས་རེད།
དེ་ལྟར་ཡང༌། རྒྱ་དམག་གིས་ཕོ་བྲང་པོ་ཏ་ལར་མེ་སྒྱོགས་དངོས་སུ་བརྒྱབ་ཡོད་ཀྱང༌། ཁོ་
ཚོས་ཀྲའུ་ཨེན་ལད་ཀྱི་མཛུབ་སྟོན་ལྟར་ཕོ་བྲང་པོ་ཏ་ལར་ལྕགས་པོ་རིར་བེད་སྤྱད་པ་ལས་ཤུགས་
ཆུང་བའི་མཚོན་ཆ་བེད་སྤྱོད་བཏང་ཡོད། འདི་འབྲེལ་དུ་ཇིའི་ཡའུ་རྕོན་གྱི་འགྲེལ་བཤད་ཧ་ཅང་ཁ་
གསལ་པོ་ཡོད་དེ།
མེ་སྒྱོགས་མདའ་ཤོག་གི་དྲག་ཇུས་དམག་དཔོན་མེའུ་ཀྲུང་ཆིན་གྱིས་དེ་འདྲ་ཡིན་ན་ང་
ཚོས་ཕྱིར་ལྡོག་གི་འཕར་ཤུགས་མེད་པའི་མེ་སྒྱོགས་རྒྱག་རྒྱུ་རེད་ཅེས་བཤད། ཐན་ཀྭན་
སན་གྱིས་དེས་ཕོ་བྲང་པོ་ཏ་ལར་གནོད་སྐྱོན་གཏོང་གི་མ་རེད་དམ་ཞེས་དྲིས་པར། མེའུ
ཀྲུང་ཆིན་གྱིས་གཏོང་གི་མ་རེད། མཚོན་ཆ་དེར་འབར་གས་ཀྱི་ནུས་པ་ཆེན་པོ་མེད་ཀྱང༌།
གསོད་རྨས་ཀྱི་ནུས་པ་ཆེན་པོ་ཡོད་ཅེས་ལན་བཏབ། དེ་རྗེས་ཐན་ཀྭན་སན་གྱིས་མདའ་
ཤོག་ཨང་༡༥༩ དང༌། མདའ་ཤོག་ཨང་༡༥༥ ད་དུང་དམག་ཁུལ་ཁང་ཉེན་སྲུང་རུ་ཤོག་
གི་ཕྱིར་ལྡོག་གི་འཕར་ཤུགས་མེད་པའི་མེ་སྒྱོགས་ཀྱི་དཔུང་སྡེ་ཧྲིལ་པོ་དམག་ཁུལ་ཁང་གི་
ར་བའི་ནང་འཛོམ་དགོས་པའི་བཀའ་བཏང་བ་དང་། ཕྱིར་ལྡོག་གི་འཕར་ཤུགས་མེད་པའི་
མེ་སྒྱོགས་རུ་ཤོག་སྒྲིག་འཛུགས་བྱས་ཏེ་དེའི་བཀོད་འདོམས་པར་མེའུ་ཀྲུང་ཆིན་བསྐོས།
མེའུ་ཀྲུང་ཆིན་གྱིས་རུ་ཤོག་དེའི་རྟེན་གཞི་དམག་ཁུལ་ཁང་ཉེ་འཁྲིས་ཀྱི་སྐྱིད་ཆུའི་བྱང་ངོགས་
ས་སྟོང་ཐོག་བཙུགས་པ་དང༌། མེ་སྒྱོགས་སྒྲིག་གཤོམ་ཚར་རྗེས་དྲག་ཇུས་དམག་དཔོན་
གཞོན་པ་ཕུ་ཐིང་ཤའུ་ཡིས་མེའུ་ཀྲུང་ཆིན་ལ་མེ་སྒྱོགས་ལན་ཁ་ཤས་ཤིག་བརྒྱབ་ནས་ཁོ་
ཚོར་བྲོ་བ་ཞིག་མྱོང་འཇུག་དང་ཞེས་བཤད། མེའུ་ཀྲུང་ཆིན་གྱིས་རྒྱང་ཤེལ་ནང་ནས་ཕོ་བྲང་
པོ་ཏ་ལར་ལྟ་ཞིབ་ཅིག་བྱས་པས་སྒེའུ་ཁུང་ཞིག་ནང་ནས་མེ་མདའ་རྒྱག་བཞིན་ཡོད་པ་མཐོང་
བས་ཁོང་གིས་ལམ་སེང་ཕྱིར་ལྡོག་གི་འཕར་ཤུགས་མེད་པའི་མེ་སྒྱོགས་རྒྱག་མཁན་ཞིག་ལ་
སྒེའུ་ཁུང་དེར་དམིགས་ནས་མེ་སྒྱོགས་རྒྱག་དགོས་པའི་བཀའ་བཏང་བ་དང༌། དེར་མེ་སྒྱོགས་
བརྒྱབ་རྗེས་སྒེའུ་ཁུང་དེའི་ནང་ནས་མེ་མདའ་རྒྱག་མཚམས་ཆད།
དེ་རྗེས་མེའུ་ཀྲུང་ཆིན་གྱིས་སྒེའུ་ཁུང་གང་ནས་མེ་མདའ་རྒྱག་པ་མཐོང་ནའང་དེར་མེ་
སྒྱོགས་རྒྱག་དགོས་པའི་བཀའ་བཏང་བ་དང༌། མེ་སྒྱོགས་རྒྱག་ཚད་གནད་ལ་འཁེལ་བ་
བྱུང་བས་ཕུ་ཐིང་ཤའུ་ཡིས་མཚམས་མི་ཆད་པར་ཡག་པོ་བརྒྱབ་སོང་། གཟིར་པོ་བྱུང་
ཞེས་ཡང་ཡང་བསྔགས་བརྗོད་བྱས། ཕྱིར་ལྡོག་གི་འཕར་ཤུགས་མེད་པའི་མེ་སྒྱོགས་ཀྱི་
མདེའུ་གཅིག་གིས་ཁང་པ་གཅིག་ནང་གི་ངོ་ལོག་ཇག་པ་ཚང་མ་རྩ་མེད་བཟོ་ཐུབ་ཀྱི་ཡོད།
དམག་མཚམས་བཞག་རྗེས་མེའུ་ཀྲུང་ཆིན་ཕོ་བྲང་པོ་ཏ་ལའི་ནང་གཏོར་སྐྱོན་ཇི་ཙམ་བྱུང་
ཡོད་མེད་ལྟ་བར་འགྲོ་སྐབས་ཕྱིར་ལྡོག་གི་འཕར་ཤུགས་མེད་པའི་མེ་སྒྱོགས་བརྒྱབ་པའི་
ཁང་པ་ཚང་མར་གཏོར་སྐྱོན་གང་ཡང་ཕོག་མེད་ཀྱང༌། ཁང་མིག་ཚང་མའི་ནང་ངོ་ལོག་
ཇག་པ་དྲུག་བདུན་ཙམ་མཉམ་དུ་བསད་ཡོད་པ་མཐོང༌།
“ཁང་པར་གཏོར་སྐྱོན་གང་ཡང་ཕོག་མེད”ཅེས་པའི་སྐད་ཆ་དེ་འུད་གཏམ་ཡིན་པར་སྣང་། དྲག་
རྒོལ་དེའི་སྐབས་རྒྱ་དམག་གིས་བེད་སྤྱོད་བཏང་བའི་མི་ལི་མི་ཊར་༥༧ ཅན་གྱི་ཕྱིར་ལྡོག་གི་
འཕར་ཤུགས་མེད་པའི་མེ་སྒྱོགས་ཀྱི་མདེའུ་རེར་ལྗིད་ཚད་ཀི་ལོ་གྷ་རམ[སྤྱི་རྒྱ] ༡་༣ ཙམ(ཡང་ན།
པའུང་ཌི་གསུམ་མ་ཟིན་ཙམ)ཡོད་ཅིང༌། ཁོ་ཚོས་མེ་སྒྱོགས་ཧ་ཅང་མང་པོ་བརྒྱབ་ཡོད་པས་ཕོ་
བྲང་པོ་ཏ་ལའི་ཕྱིའི་བཀོད་པ་དང་ནང་གི་ཅ་དངོས་ལ་གཏོར་སྐྱོན་མི་ཕོག་པ་མི་སྲིད་པ་རེད།
རྒྱ་མིས་ཕོ་བྲང་པོ་ཏ་ལ་ཐང་ལ་མ་འགྱེལ་བ་ཙམ་གཏོར་སྐྱོན་མ་ཕོག་པར་ངོས་འཛིན་བྱས་
ཡོད་ཀྱང༌། བོད་པས་ངོས་འཛིན་དེ་ལྟར་བྱེད་ཀྱི་མེད། མེ་སྒྱོགས་དེ་ཚོའི་མདེའུ་ལ་འབར་གས་
ནུས་པ་ཆེ་ཆུང་གང་ཡོད་ཀྱང༌། དེ་ཚོ་ཁང་པའི་ནང་འབར་གས་བྱས་རྗེས་དེ་ཚོས་ནང་གི་མི་ཁོ་ན་
བསད་པ་ལས་རྩིག་པའི་ལྡེབས་ཀྱི་ལྡེབས་རིས་དང༌། ཐང་ག །སངས་རྒྱས་ཀྱི་སྐུ་བརྙན་སོགས་
ལ་གཏོར་བཤིག་མི་བཏང་བ་མི་སྲིད་པ་རེད། དེ་དུས་ཕོ་བྲང་ནང་ཡོད་པའི་བྱམས་པ་ཕུན་ཚོགས་
ཀྱིས་རྒྱ་དམག་གིས་ཕོ་བྲང་པོ་ཏ་ལར་མེ་སྒྱོགས་ཀྱི་དྲག་རྒོལ་བྱེད་སྐབས་རྣམ་རྒྱལ་གྲྭ་ཚང་གི་
དབུ་མཛད་ཀྱིས་ཆོ་ག་གཉེར་བཞིན་ཡོད་པ་དང༌། གྲྭ་པ་བྱིངས་རྣམས་ཅི་བྱ་གཏོལ་མེད་དུ་གནས་
པའི་སྐོར་འདི་ལྟར་འགྲེལ་བཤད་བརྒྱབ་ཡོད་དེ། “གང་དུ་ཕྱིན་ཡང་དེར་མེ་སྒྱོགས་རྒྱག་གི་
འདུག །འབྲོས་ས་ཡིབ་ས་མི་འདུག །མིག་གིས་གང་ཡང་མཐོང་གི་མི་འདུག་པས་གང་ཡང་བྱེད་
ཐབས་མི་འདུག” འོན་ཀྱང་། ཁོ་ཚོས་ཕོ་བྲང་པོ་ཏ་ལ་བསྐྱུར་ནས་འབྲོས་འདོད་མེད་པ་དང༌། རྒྱ་
མི་དང་ཕན་ཚུན་གདོང་དང་གདོང་གཏུགས་ཏེ་དྲག་འཛིང་བྱེད་པའི་གོ་སྐབས་ཤིག་འཐོབ་རྒྱུའི་རེ་
བ་དང་བཅས་ཁོ་ཚོས་སྐབས་ཤིག་རིང་སྡུག་རུས་བརྒྱབ་ནས་སྡོད་རྒྱུའི་བསམ་བློ་བཏང་བ་རེད།
ཕོ་བྲང་ནང་ཟས་རིགས་བཀར་འཇུག་དང་འཐུང་ཆུ་འདང་ངེས་ཡོད་པས་ཁོ་ཚོ་དེར་ལོ་གཅིག་སྡོད་
དགོས་བྱུང་ཡང་བཟའ་བཏུང་ལ་དཀའ་ངལ་ཡོང་དོགས་མེད། བྱམས་པ་ཕུན་ཚོགས་ཀྱིས་རོགས་
པ་ཚོར་“ རྒྱ་མིས་མཐོང་ཡུལ་དུ་མེད་ས་ནས་ང་ཚོར་མེ་སྒྱོགས་རྐྱང་རྐྱང་རྒྱག་གི་ཡོད་ཀྱང༌། ཁོ་ཚོ་
ཕོ་བྲང་ནང་ཡོང་དུས་གོམ་པ་བརྒྱབ་ནས་ཡོང་རྒྱུ་ཡིན་པས་ང་ཚོར་ཁ་གཏད་གཅོག་པའི་དུས་ཚོད་
འཆར་གྱི་རེད”ཅེས་བཤད་པ་དང་། ཁོང་གིས་མེ་མདའ་རྒྱག་ཤེས་ཀྱི་མེད་ཀྱང་། “སྒེའུ་ཁུང་ནང་
ནས་མེ་མདའ་ཁ་ཤས་བརྒྱབ་པ་ཡིན། རྒྱ་མི་འདུག་ཟེར་གྱི་འདུག་ཀྱང་ཕོག་ཡོད་མེད་མི་ཤེས།"
དེ་ལྟར་ཡང་། རྒྱ་དམག་གིས་མུ་མཐུད་དེ་ཕོ་བྲང་པོ་ཏ་ལར་མེ་སྒྱོགས་ཟམ་མི་ཆད་པ་བརྒྱབ་
པ་ཚོའི་བསམ་བློའི་ནང“ཕོ་བྲང་བཞག་ནས་འབྲོས་པ་ཐབས་སྡུག་རེད་ཀྱང༌། བྲོས་
པ་དང་བསྡད་པ་གཉིས་བསྡུར་ན་བྲོས་པ་དེ་ཁེ་བཟང་ཆེ་བ་ཡོད། ཕོ་བྲང་པོ་ཏ་ལ་ནི་མི་ཐོག་མང་པོ་
བརྒྱུད་ནས་བྱུང་བ་ཞིག་ཡིན་དུས་རྒྱ་མིར་ཕར་ཡ་ལན་བསློགས་ན་ཕོ་བྲང་ཤུལ་མེད་གཏོང་གི་རེད།
གནམ་ནས་མེ་སྒྱོགས་དང་ས་ནས་མེ་སྒྱོགས་བརྒྱབ་ཡོང་གི་རེད”སྙམ་སྟེ་འབྲོས་རྒྱུ་ཐག་བཅད།
བོད་པའི་མིག་ནང་ཕོ་བྲང་པོ་ཏ་ལ་ནི་རྒྱ་མིས“རིག་གནས་ཤུལ་བཞག་དངོས་པོ"ཟེར་བ་ཙམ་མ་
ཡིན་པར་གནས་ཁྱད་པར་ཅན་ཞིག་དང༌། བོད་མི་རིགས་ཧྲིལ་པོའི་རིག་གནས་ཀྱི་འཕེལ་རིམ་དང་
རྒྱུན་མི་ཆད་པའི་ལོ་རྒྱུས་ཀྱི་མཚོན་བྱེད་ཅིག་རེད། ཁུངས་གཏུགས་ན་ཕོ་བྲང་པོ་ཏ་ལའི་ལོ་རྒྱུས་
ཕྱི་ལོའི་དུས་རབས་བདུན་པའི་ནང་ཐུག་གི་ཡོད་པ་དང༌། ཕྱི་ལོའི་དུས་རབས་བཅུ་བདུན་པ་ནས་
བཟུང་དེ་ཏཱ་ལའི་བླ་མ་སྐུ་ཕྲེང་རིམ་བྱོན་གྱི་བཞུགས་གནས་ཕོ་བྲང་ཡིན་ཞིང༌། དེའི་ནང་ཏཱ་ལའི་བླ་
མ་སྐུ་ཕྲེང་རིམ་བྱོན་བརྒྱད་ཀྱི་རྩ་ཆེའི་སྐུ་གདུང་མཆོད་རྟེན་བཞུགས་ཡོད། ཕོ་བྲང་པོ་ཏ་ལའི་སྲུང་
བྱར་ཡོད་པའི་བོད་དམག་དང་གྲྭ་པ་ཉུང་ཤས་དེ་ཚོས་མགོ་བཏགས་ཞུ་དགོས་བྱུང་ཡང་རྒྱ་མིས་
ལྕགས་པོ་རི་སྨན་པ་གྲྭ་ཚང་དང་ནོར་བུ་གླིང་ཁར་མེ་སྒྱོགས་ཀྱི་རྒོལ་རྡུང་དྲག་པོ་བཏང་བ་ཇི་འདྲ་
ཕོ་བྲང་པོ་ཏ་ལར་གཏོང་འཇུག་འདོད་མེད།
མགོ་སྒུར་རྒྱུའི་ཐག་ཆོད་རྗེས་ཁོ་ཚོ་ཁ་ཤས་ཀྱིས་ཕོ་བྲང་པོ་ཏ་ལའི་རྒྱབ་སྒོ་བརྒྱུད་ཀླུ་ཁང་རྒྱབ་
ནས་བྲོས་པ་དང༌། གཞན་པ་ཚོས་ཕྱི་ཉིན་ཏེ། ཕྱི་ཟླ་༣ ཚེས་༢༢ ཀྱི་ཞོགས་པ་ཕོ་བྲང་པོ་ཏ་ལའི་སྒེའུ་
ཁུང་ནང་ནས་རས་དར་དང་ཁ་བཏགས་དཀར་པོ་ཕྱར་ཏེ་མགོ་བཏགས་ཞུ་རྒྱུ་ཡིན་པའི་བརྡ་བསྟན།
རྒྱ་མིའི་མེ་སྒྱོགས་དམག་གི་བརྒྱ་དཔོན་ཝང་གོ་ཀྲན་གྱིས་བོད་པའི་མགོ་བཏགས་ཞུ་
བའི་རས་དར་དཀར་པོ་མཐོང་དུས“སེམས་འགུལ་ཚད་མེད་ཐེབས་ནས་མིག་ཀོང་མཆི་མས་
ཁེངས”ཀྱང༌། ཉིན་གཉིས་ནང་གནས་མཆོག་ལྷ་སར་སྔ་རྗེས་སུ་དམིགས་འབེན་བཅུ་བདུན་ལ་མེ་
སྒྱོགས་ཀྱི་རྒོལ་རྡུང་དྲག་པོ་གཏོང་མཁན་ཁོང་གི་མེ་སྒྱོགས་དམག་མི་ཚོ་ཐང་ཆད་དེ་སྐད་རྒྱག་མི་
ཐུབ་པ་དང༌། ལག་པའང་སྒུལ་མི་ཐུབ་པ་ཆགས་ཡོད།
དམག་འཁྲུག་སྐབས་ཁོ་ཚོར་ཁོང་ཁྲོ་དང་ངར་སེམས་ཆེན་པོ་སྐྱེས་པས་མེ་སྒྱོགས་ཀྱི་
སྐད་སྒྲ་དང་མཉམ་དུ་ཁོ་ཚོས“ད་ཁྱོད་ཚོས་ངོ་ལོག་ཟིང་འཁྲུག་སློངས་དང༌།” “ད་ཁྱོད་ཚོ་
བྲོས་དང༌།” “ད་ཁྱོད་ཚོ་མགོ་མཁྲེགས་པོ་བྱོས་དང༌།” “ཁྱོད་ཚོ་གསོན་པོར་འཇོག་གི་
མིན”ཞེས་ངར་སྐད་བརྒྱབ་པས་མགྲིན་པ་འགགས་ཡོད་པ་དང༌། ཁོ་ཚོ་ཁ་ཤས་ཀྱིས[མེ་
སྒྱོགས་ནང]བསྟུད་མར་སྒྱོགས་མདེལ་བཞི་བརྒྱ་ལྷག་བླུགས་པས་དཔུང་པ་སྐྲངས་ཡོད།”
སེམས་ནང་ཁོང་ཁྲོས་ཁེངས་པའི་རྒྱ་དམག་གིས་དེ་དུས་ཕོ་བྲང་པོ་ཏ་ལའི་ནང་ཡིབ་བཞིན་ཡོད་
པའི་བོད་དམག་དང་གྲྭ་པ་ཚོའི་སེམས་ཁོང་གི་ཚོར་བ་ཤེས་ཀྱི་མེད་ལ་ཤེས་འདོད་ཀྱང་མེད། འོན་
ཀྱང་། སྒྱོགས་མདེལ་གྱི་རྒོལ་རྡུང་དྲག་པོའི་ཁྲོད་ཕོ་བྲང་པོ་ཏ་ལའི་སྒེའུ་ཁུང་ནང་ནས་མགོ་བཏགས་
ཞུ་བའི་ཚུལ་དུ་འདར་སིག་སིག་ངང་ཁ་བཏགས་དཀྲུག་དཀྲུག་གཏོང་བཞིན་པའི་རྣམ་པ་དེ་འཆི་
བདག་གི་དྲུང་དུ་སླེབ་ཉེར་ཐུག་པའི་ཁོ་ཚོས་མཆོག་གསུམ་དམ་པ་དང་གནས་མཆོག་ལྷ་ལྡན་གྲོང་
ལ་སེམས་གཏིང་ནས་ཐབས་ཟད་པའི་སྡུག་བསྔལ་བརྗོད་ཀྱི་ཡོད་པ་དང་གཉིས་སུ་མ་མཆིས།

༢༠ གཙུག་ལག་ཁང་གི་ཆེད་དུ་མགོ་བཏགས་ཞུས།

༄༅། །ཕྱི་ལོ་༡༩༥༩ ལོའི་ཟླ་༣ ཚེས་༡༠ ཉིན་ཟིང་ཆ་ལངས་ཚུན་བྱམས་པ་བསྟན་འཛིན་གྱི་
རྣམ་ཀུན་བྱེད་སྒོར་འགྱུར་བ་གང་ཡང་ཕྱིན་མེད། ཁོང་གིས་ཉིན་ལྟར་ཞོགས་པ་ནོར་བུ་གླིང་ཁར་
དྲུང་ཇར་སོང་བ་དང༌། དེ་རྗེས་ནོར་གླིང་ཞབས་བརྟན་ལྷ་ཁང་དང་ཞོལ་དུ་ཚོགས་འདུར་བཅར། དེ་
ཚོ་ཚང་མ་ཚར་རྗེས་བར་སྐོར་འགྲམ་གྱི་རང་ཁྱིམ་དུ་ལོག་སྟེ་ཁོང་གི་ཉིན་གཅིག་རྫོགས་པ་རེད།
དེ་དུས་ཁོང་ལོ་ཉི་ཤུ་ཟིན་ཙམ་གྱི་ཕོ་གཞོན་ཞིག་དང༌། གཞུང་ཞབས་ཁོངས་སུ་ཞུགས་མ་ཐག་
པའི་སེར་མོ་བའི་སྲི་ཞུ་བ་རིམ་པ་བདུན་པ་ཙམ་ཡིན་པ་ལས་ལྷ་སའི་གནས་སྟངས་སྤྱི་ལ་འགྱུར་
བ་གཏོང་ནུས་པའི་མི་སྣ་ཞིག་མ་རེད། ལོ་རྒྱུས་ཀྱི་ཁ་ཕྱོགས་འགྱུར་མཚམས་དེར་ཁོང་གིས“ད་
ནས་བཟུང་རྒྱ་མིའི་ལས་ཁུངས་སུ་ལས་ཀ་བྱེད་པར་འགྲོ་རྒྱུ་མིན་པའི”ཐག་གཅོད་བྱས་པ་ཕུད།
དེ་མིན་གྱི་ལས་དོན་གཞན་ནང་ཁོང་ཧ་ལམ་འབྲེལ་བ་མེད། འོན་ཀྱང༌། དམིགས་བསལ་གྱི་དུས་
སྐབས་སུ་མི་སྣ་ཆུང་ཆུང་གིས་ཀྱང་ལས་ཀ་ཆེན་པོ་མི་བྱ་ཐབས་མེད་ཆགས་ཀྱི་ཡོད།
ཕྱི་ཟླ་༣ ཚེས་༢༠ ཉིན་གྱི་ཐོ་རེངས་བྱམས་པ་བསྟན་འཛིན་བདེ་བའི་གཉིད་ལ་རོལ་བཞིན་
ཡོད་ཀྱང་། གློ་བུར་དུ་མེ་མདའ་དང་མེ་སྒྱོགས་ཀྱི་སྒྲ་གྲགས་པས་ཁོང་གཉིད་ལས་སད། ཁོང་གིས་
མགྱོགས་མྱུར་མལ་ལས་ལངས་པ་དང༌། གྲྭ་ཆས་གྱོན། ལག་ཏུ་མེ་མདའ་བཟུང་ནས་ཕྱིར་འགྲོ་
རྩིས་ཀྱིས་བརྒྱུགས་ཀྱང༌། སྒོ་འགྲམ་དུ་སླེབས་སྐབས་གང་དུ་འགྲོ་དགོས་མིན་མི་ཤེས་པས་སྒོ་
རའི་ནང་ལངས་ནས་བསྡད། ཉེ་བའི་ཉིན་ཤས་རིང་བྱམས་པ་བསྟན་འཛིན་གྱིས་དུས་ཚོད་ཕལ་ཆེ་
བ་རང་ཁྱིམ་དུ་བསྡད་དེ་བསྐྱལ་བས་ཕྱིར་གནས་ཚུལ་གང་བྱུང་བ་ཁོང་གིས་གསལ་པོ་ཤེས་ཀྱི་
མེད། སྒོ་རའི་ནང་ཁོང་གི་ནང་མི་ཚོའི་བཞིན་ལས་འཇིགས་དངངས་ཀྱི་རྣམ་པ་མངོན་པ་དང་། ཅི་
བྱེད་འདི་བྱེད་མི་ཤེས་པར་ཕྱི་རོལ་ནས་གྲགས་པའི་སྐད་སྒྲ་སྣ་ཚོགས་ལ་ཉན་བཞིན་ལངས་ནས་
བསྡད་ཡོད། ཕྱི་རོལ་གྱི་སྲང་ལམ་ཁྲོད་ནས་མི་མང་པོ་ཕར་རྒྱུག་ཚུར་རྒྱུག་བྱེད་པའི་སྒྲ་དང༌། ཁང་
པའི་སྒོ་རྡུང་བའི་སྒྲ། ཕན་ཚུན་འབོད་འགུགས་བྱེད་པའི་སྐད་སྒྲ་གྲགས་བཞིན་ཡོད་པ་དང་། ད་
དུང་ཉེ་འཁྲིས་ནས་མེ་མདའ་བརྒྱབ་པའི་སྒྲ་དང་ཐག་རིང་ནས་མེ་སྒྱོགས་བརྒྱབ་པའི་སྒྲའང་གྲགས་
བཞིན་ཡོད། བྱམས་པ་བསྟན་འཛིན་གྱིས་ལག་ཏུ་མེ་མདའ་འཛིན་བཞིན་མཁའ་དབྱིངས་སུ་མེ་
མདའ་དང་མེ་སྒྱོགས་ཀྱི་མདེའུ་སྐར་མ་མཇུག་རིང་ལྟར་དམར་ལྷེམ་ལྷེམ་རྒྱུག་པར་བལྟས་ནས་
བསྡད་པ་དང༌། ཁོང་གི་ཨ་མས་ལུས་སྒུར་སྒུར་ངང་ཁ་ནས་མ་ཎི་འདོན་བཞིན་སྒོ་ཁའི་བསང་ཁུང་
ནང་བསང་གཏོང་བཞིན་ཡོད། ཨ་མས་བསང་ཁུང་ནང་བསང་དང་བསང་རྩམ་བླུགས་ཏེ་རྒྱུག་པ་
ཞིག་གིས་དཀྲུག་དཀྲུག་བཏང་བས་མེ་སྟག་དམར་པོ་འགའ་ཨ་མའི་དུང་ལྟར་དཀར་བའི་མགོ་སྟེང་
དུ་འཕྱུར། མཚམས་དེར་བསང་གི་དྲི་ཞིམ་དང༌། བསང་རྩམ་གྱི་འཚིག་དྲི། ད་དུང་མེ་སྒྱོགས་དང་
མེ་མདའི་རྫས་དྲི་བཅས་མཉམ་དུ་འདྲེས་ནས་གང་སར་བརྗོད་མི་ཤེས་པའི་དྲི་ངད་ཀྱིས་ཁྱབ།
ཉི་མ་ཤར་རྗེས་མེ་སྒྱོགས་ཀྱི་སྒྲ་སྔར་ལས་ཇེ་ཆེ་དང་ཛ་ཇེ་དྲག་ཏུ་སོང་བ་དང༌། ཕོ་བྲང་པོ་ཏ་
ལའི་ཕྱོགས་ནས་མེ་སྒྱོགས་ཀྱི་སྒྲ་ཟམ་མི་ཆད་པ་གྲགས། བྱམས་པ་བསྟན་འཛིན་ནང་མི་ཚང་མ་
ཅི་བྱ་གཏོལ་མེད་དུ་གྱུར་པས་མཆོད་ཁང་ནང་ཞལ་འདོན་སྐྱོར་བཞིན་ལྷ་ཆོས་སྐྱོང་སྲུང་མས་ཏཱ་
ལའི་བླ་མ་དང་ལྷ་ས་གྲོང་ཁྱེར་ལ་བར་ཆད་མི་ཡོང་བའི་གྲོགས་འཕྲིན་ལས་སྩོལ་བའི་གསོལ་བ་
སྨོན་ལམ་བཏབ་སྟེ་བསྡད་པ་དང་། སྒྱོགས་མདེལ་གྱི་གས་སྒྲའི་ཁྲོད་དུ་ཨ་མ་ལགས་ཀྱིས་ཡང་ཡང་
མིག་ཆུ་འབྱིད་པ་དང་། པཱ་ལགས་ཀྱིས་ཅིའང་མི་སྨྲས་པར་ཁ་རོག་ཏུ་བཞུགས་བཞིན་ཡོད།
མཐའ་མཇུག་ཕོ་བྲང་པོ་ཏ་ལའི་ཕྱོགས་ནས་མེ་སྒྱོགས་ཀྱི་སྒྲ་གྲགས་མཚམས་ཆད་པ་
དང༌། སྲང་ལམ་ནང་ནས་མི་མང་པོ་ཕར་འགྲོ་ཚུར་འོང་བྱེད་བཞིན་ཡོད་པའི་སྒྲ་དངཇོ་ཁང་སྲུང་
སྐྱོབ་བྱེད་པར་འགྲོ”ཞེས་པའི་འབོད་སྒྲ་གྲགས། ཧ་ལམ་དེ་མ་ཐག་ཏུ་ཁོ་ཚོའི་ཁྱིམ་གྱི་སྒོ་ཛ་དྲག་
གིས་རྡུང་མཁན་བྱུང་བས་བྱམས་པ་བསྟན་འཛིན་གྱིས་ཕྱིར་སོང་ནས་སྒོ་ཕྱེ་བ་ན་གྲོགས་པོ་ཞིག་
མེ་མདའ་ཁྱེར་ཏེ་སླེབས་ཡོད་པ་དང་། ཁོང་གིས“འགྲོ། ཇོ་ཁང་སྲུང་སྐྱོབ་བྱེད་པར་འགྲོ”ཞེས་
བཤད། བྱམས་པ་བསྟན་འཛིན་གྱིས་སྐད་ཆ་ཚིག་གཅིག་ཀྱང་མ་བཤད་པར་ཁ་ཕྱིར་བསྐོར་ཏེ་ནང་
དུ་སོང་བ་དང༌། གྲྭ་ཆས་ཕུད་དེ་ཕྱུ་པ་གྱོན། མེ་མདའ་རིང་མདའ་ཞིག་ཡོད་པ་དེ་ཁྱེར་ནས་ཕྱིར་ཐོན་
ཏེ་ཁོ་གཉིས་མཉམ་དུ་ཇོ་ཁང་ཕྱོགས་སུ་བརྒྱུགས། ལམ་བར་དུ་བར་སྐོར་རྒྱུད་ཀྱི་མི་ཚང་མ་རང་
ཁྱིམ་ཕྱིར་ཐོན་ཡོད་པ་དང༌། ཆོས་དད་མེད་པའི་རྒྱ་དམར་གྱིས་ལྕགས་པོ་རི་རྩེའི་སྨན་པ་གྲྭ་ཚང་
རྩ་གཏོར་བཏང་བ་བཞིན་གཙུག་ལག་ཁང་ཡང་རྩ་གཏོར་གཏོང་རྒྱུ་ཡིན་ངེས་རེད་སྙམ་སྟེ་ཚང་མ་
ཕྱོགས་བཞི་མཚམས་བརྒྱད་ནས་གཙུག་ལག་ཁང་ཕྱོགས་སུ་རྒྱུག་འགྲོ་གི་ཡོད། གྲོང་མི་ཁ་ཤས་
ཀྱིས་མེ་མདའ་ཁྱེར་ཡོད་པ་དང༌། ཁ་ཤས་ཀྱིས་གྲི། ཁ་ཤས་ཀྱིས་དབྱུག་པ། ད་དུང་ཁ་ཤས་ཀྱིས་
ནང་ཆས་སྣ་ཚོགས་ཀྱང་ཁྱེར་ཡོད། ཁོ་ཚོས་གཙུག་ལག་ཁང་ལ་རྒྱ་དམག་གིས་ཚུར་རྒོལ་བྱེད་པ་
འགོག་ཐབས་སུ་བར་སྐོར་ནང་གི་ཐང་ཁྲོམ་སྟོན་མཁན་གྱི་ཅོག་ཙེ་རྐུབ་བཀྱག་དང༌། རྡོ། ས་ཕག་
སོགས་ཅ་དངོས་མཐོང་ཚད་སྲང་ལམ་ནང་སྤུངས་ཏེ་གཙུག་ལག་ཁང་གི་ནུབ་ཕྱོགས་དང་ཤར་
ཕྱོགས་ཀྱི་འགྲོ་ལམ་བཀག།
བྱམས་པ་བསྟན་འཛིན་དང་ཁོང་གི་རོགས་པ་གཙུག་ལག་ཁང་ནང་སླེབས་དུས་ཁྱམས་རའི་
ནང་བོད་དམག་ཁ་ཤས་དང་རང་མོས་ཀྱིས་གཙུག་ལག་ཁང་གི་སྲུང་སྐྱོབ་ཏུ་སླེབས་པའི་མི་མང་
པོ་ཡོད། སྤྱིར་དེར་འཛོམས་མི་ཚོགས་ལ་ཆོད་སེམས་ཡོད་ཀྱང༌། སྒྲིག་འཛུགས་དང་བཀོད་
འདོམས་བྱེད་མཁན་མེད་སྟབས་ཚང་མ་ཁྱམས་རའི་ནང་སྐད་ཅོར་རྒྱག་བཞིན་ཟང་ངི་ཟིང་ངི་བྱས་
ཏེ་བསྡད་ཡོད། དུས་ཡུན་གང་ཙམ་རྗེས་མི་ཁ་ཤས་ཁྱམས་རའི་ནང་བསྡད་པ་དང༌། ཁ་ཤས་ཐོག་
ཀར་ཕྱིན། ཁ་ཤས་སྟེང་གི་བར་ཁྱམས་ནང་སོང༌། ད་དུང་མི་བརྒྱ་ཕྲག་ཁ་ཤས་ཀྱིས་གཙུག་ལག་
ཁང་གི་རྒྱལ་སྒོ་ཨ་མའི་སྲུང་བྱར་བསྡད་དེ་སྲོག་ཤོར་ཡང་རྒྱ་དམག་གཙུག་ལག་ཁང་ནང་མི་
གཏོང་རྒྱུའི་གྲ་སྒྲིག་བྱས།
གཙུག་ལག་ཁང་ནང་གི་གཞུང་ཞབས་ལས་བྱེད་ཁ་ཤས་ཀྱིས་བྱམས་པ་བསྟན་འཛིན་མཐོང་
མ་ཐག་ཁོང་སྐད་བཏང་བ་དང་། ཁོ་ཚོས་དུས་ཡུན་ཐུང་ཙམ་རིང་ཚོགས་འདུ་ཞིག་འཚོགས། ཁོ་
ཚོས་གྲོས་བསྡུར་བྱས་མཐར་རྒྱ་དམག་གཙུག་ལག་ཁང་གི་སྒོ་ཆེན་ཁག་ནས་མ་གཏོགས་ནང་དུ་
འཛུལ་ས་མེད་པས་ཚོགས་བཅར་བ་ཚང་མས་དེར་ཡོད་བོད་དམག་དང་མི་མང་གི་འགོ་ཁྲིད་དེ་སྒོ་
ཆེན་ཁག་ལ་སྲུང་བྱ་ནན་ཏན་བྱེད་དགོས་པའི་ཐག་གཅོད་བྱས། བྱམས་པ་བསྟན་འཛིན་ལ་གཙུག་
ལག་ཁང་གི་ལྷོ་སྒོ་སྲུང་སྐྱོབ་བྱེད་པའི་འགན་སྤྲད་པ་དང༌། ཁོང་གི་རོགས་སུ་བོད་དམག་གཉིས་
བཏང༌། ཁོ་ཚོ་གསུམ་གྱིས་གཙུག་ལག་ཁང་གི་ལྕགས་རི་ལྷོ་མར་སོང་བ་དང་སྒོ་ཕྱེ་ནས་བར་སྐོར་
ནང་གི་གནས་ཚུལ་ལྟ་ཞིབ་བྱས་ཚེ་གཙུག་ལག་ཁང་གི་ལྷོ་སྒོའི་ཁ་སྤྲོད་དུ་ཏག་ཏག་རྒྱ་དམར་བོད་
ཀྱི་ལས་དོན་ཨུ་ཡོན་ལྷན་ཁང་གི་སྤྱི་བདེ་ལས་ཁུངས་ཡིན་པ་དང་། དེའི་ཐོག་ཀར་འཛིང་རགས་
ཡོད་ཅིང༌། ནག་ཧུར་ཧུར་གྱི་འཛིང་རགས་ནང་ནས་མེ་མདའི་ཁ་ཐད་ཀར་གཙུག་ལག་ཁང་ལ་
གཟིར་བཞིན་ཡོད།
རིང་པོ་མ་སོང་བར་ལྷ་ས་གྲོང་ཁུལ་དུ་མེ་མདའི་སྒྲ་དྲག་པོ་གྲགས་པ་དང་། བར་སྐོར་ཁུལ་
དུ་མེ་སྒྱོགས་ཀྱི་རྒོལ་རྡུང་ཐར་ཐོར་འགའ་བྱུང༌། སྒྱོགས་མདེལ་གཅིག་གཙུག་ལག་ཁང་གི་རྒྱལ་
སྒོ་ཨ་མའི་མདུན་དུ་ལྷུངས་ནས་གས་པས་རྒྱལ་སྒོའི་མདུན་གྱི་རྡོ་གཅལ་ཧྲུག་པོར་བཏང་སྟེ་གང་
སར་ཐོར་བས་དེར་སྲུང་བྱར་ཡོད་པའི་བོད་དམག་དང་སྐྱ་སེར་མི་མང་མང་པོར་ཤི་རྨས་ཚབས་
ཆེན་ཕོག་པ་དང༌། གཙུག་ལག་ཁང་ནུབ་ངོས་ཀྱི་ཐབ་ཚང་དུའང་སྒྱོགས་མདེལ་ཞིག་ཕོག་པས་
དེར་ཕུང་གསོག་བརྒྱབ་པའི་མེ་ཤིང་ལ་མེ་འབར། གཙུག་ལག་ཁང་ཉེ་འཁོར་གྱི་ཐོག་ཀར་ཡོད་
པའི་རྒྱ་མིའི་ཡུལ་དམག་གིས་གཙུག་ལག་ཁང་ཕྱོགས་སུ་མེ་མདའ་དྲག་ཆར་བབ་པ་ལྟར་བརྒྱབ་
པས་རྒྱ་ཕིབས ལ་ཆག་གྲུམ་བཏང་སྟེ་ཚལ་བུ་མང་པོ་ར་བའི་ནང་ལྷུངས། གཙུག་ལག་ཁང་ནང་གི་
བོད་དམག་ལ་མེ་མདའ་སྦག་སྦག་ཁ་ཤས་དང༌། མང་ཚོགས་ལ་དབྱིན་ཇིའི་མེ་མདའ་རིང་མདའ་
ཁ་ཤས་ལས་མེད་པས་གལ་ཏེ་བོད་པས་ཕྱིར་མེ་མདའ་བརྒྱབ་སྟེ་རྒོལ་ལན་སློག་ཁུལ་བྱས་ན་ཉེ་
འཁོར་དུ་མང་ཚོགས་ཧ་ཅང་མང་པོ་ཡོད་པས་གལ་ཏེ་རྒྱ་མིས་ལག་འབོམ་གཡུགས་ན་བོད་པར་
ཤི་རྨས་ཆེན་པོ་བཟོ་ཉེན་ཡོད་པས་བྱམས་པ་བསྟན་འཛིན་གྱིས་བོད་དམག་ལ་ཕྱིར་མེ་མདའ་རྒྱག་
མི་ཆོག་པའི་བཀའ་བཏང༌། འོན་ཀྱང༌། རྒྱ་ནག་གཞུང་གི་ནང་ཁུལ་དཔྱད་གཞིའི་ཡིག་ཆ་ཞིག་ནང་
དམག་འཁྲུག་དེའི་སྐབས་བོད་པའི་འཇབ་མདའ་རྒྱག་མཁན་གྱིས་བར་སྐོར་ཕར་ཕྱོགས་ནས་མི་
དམངས་བཅིངས་འགྲོལ་དམག་ལ་མེ་མདའ་བརྒྱབ་ཅེས་གསལ།
མཚན་དགུང་ཕྱི་པོ་བྱམས་པ་བསྟན་འཛིན་དང་ལས་རོགས་ཤིག་ཕྱིར་ལྟ་ཞིབ་བྱེད་པར་འགྲོ་
སྐབས་བར་སྐོར་ནང་ཤི་རྨས་ཕོག་པའི་མིས་ཁེངས་ཡོད་ཅིང་། གཙུག་ལག་ཁང་གི་རྒྱལ་སྒོ་ཨ་
མའི་མདུན་དུ་དབུགས་ཀྱི་རྒྱུ་བ་ཆད་ཟིན་པའི་བོད་པ་ལྔ་བཅུ་དྲུག་ཅུའི་ཕུང་པོ་གང་སར་བཀྲམ་
བཞག་ཡོད།
ཕྱི་ཉིན་ཏེ། ཕྱི་ཟླ་༣ ཚེས་༢༡ ཉིན་བྱམས་པ་བསྟན་འཛིན་གྱིས་ཉིན་གང་གཙུག་ལག་ཁང་གི་སྲུང་
བྱར་བསྡད། དེ་ཉིན་མཚན་མོའི་མཚམས་སུ་སྤྱིར་ལྷ་སའི་སྲང་ལམ་མང་པོའི་ནང་འཁྲུག་འཛིང་ཐར་
ཐོར་འབྱུང་བཞིན་ཡོད་ཀྱང་། ལྷ་སའི་དམག་འཁྲུག་རྩ་བའི་ཆ་ནས་དམག་མཚམས་ཆོད་འགྲོ་གི་
ཡོད། བྱམས་པ་བསྟན་འཛིན་གཙུག་ལག་ཁང་གི་ལྷོ་སྒོར་ལས་གནས་སུ་ཡོད་སྐབས་མེ་མདའ་ཛ་
དྲག་གིས་བརྒྱབ་པའི་སྐད་སྒྲ་ཇེ་གསལ་དང་ཇེ་ཆེར་ཐོས། རྒྱ་དམག་གིས་བར་སྐོར་ཕར་ཕྱོགས་ཀྱི་
ཁང་བརྩེགས་ཐོག་ཀ་ནས་སྐབས་སྐབས་སུ་གཙུག་ལག་ཁང་ལ་མེ་མདའ་སྦག་སྦག་དྲག་ཆར་བབ་
པ་ལྟར་བརྒྱབ་སྟེ་ལྷོ་སྒོ་ནས་བོད་པ་ཕྱིར་ཐར་ས་མེད་པ་བཟོས་ཡོད་པ་དང་། རྒྱ་དམག་གིས་ད་དུང་
མེ་ལྕེ་སྟོར་ཆས་ཀྱིས་བར་སྐོར་ནང་གི་ཁང་པ་ཞིག་ལ་མེ་བརྒྱབ་ཡོད་པར་བརྟེན་ལང་ལོང་དུ་འཕྱུར་
བའི་མེ་ལྕེས་མུན་ནག་གི་མཚན་མོའི་མཁའ་དབྱིངས་དམར་པོ་དམར་རྐྱང་དུ་གསལ་བར་བྱས་
པས་མ་ཚད། ད་དུང་གཙུག་ལག་ཁང་ཡང་ཐོག་གི་གསེར་ཟངས་ཆོས་འཁོར་ལས་མེ་ལྕེའི་འོད་
མདངས་འཕྲོ་བཞིན་ཡོད། བྱམས་པ་བསྟན་འཛིན་གྱི་ཕྱིར་དྲན་ལོ་རྒྱུས་དང་རྒྱ་ནག་གཞུང་གི་ནང་
ཁུལ་དཔྱད་གཞིའི་ཡིག་ཆའི་ནང་གསལ་བ་རྩ་བའི་ཆ་ནས་གཅིག་མཐུན་ཡིན་ཏེ།
ཟླ་༣ ཚེས་༢༡ ཉིན་གྱི་ཉིན་རྒྱབ་མི་དམངས་བཅིངས་འགྲོལ་དམག་བོད་ལྗོངས་དམག་
ཁུལ་ཁང་གི་མེ་མདའ་སྦག་སྦག་ཆེ་རིགས་ཀྱི་འགེབས་སྲུང་འོག་མི་དམངས་བཅིངས་འགྲོ་
དམག་ཁ་ཤས་ཀྱིས་གཙུག་ལག་ཁང་ཁ་སྤྲོད་ཀྱི་ཁང་བརྩེགས་དེར་གདོང་མཆོང་བརྒྱབ་པ་
དང༌། མེ་ལྕེ་སྟོར་ཆས་བེད་སྤྱད་དེ་དེར་མེ་བརྒྱབ། མི་དམངས་བཅིངས་འགྲོལ་དམག་དེ་
ལས་མང་བས་ཉེ་འཁོར་གྱི་ཁང་བརྩེགས་ནང་འཛུལ་བ་དང༌། དེ་ཚོའི་ནང་དང་ཐོག་ཀར་མེ་
མདའ་སྦག་སྦག་བཙུགས་ཏེ་གཙུག་ལག་ཁང་ལ་ཕར་རྒོལ་བྱེད་འགོ་བཙུགས། བོད་པ་ཚོས་
ད་དུང་ཡང་གཙུག་ལག་ཁང་གི་རྒྱལ་སྒོ་ཨ་མའི་ལྷོ་ཕྱོགས་ཀྱི་སྒེའུ་ཁུང་ནང་ནས་མེ་མདའ་
རྒྱག་གི་ཡོད་པས་མི་དམངས་བཅིངས་འགྲོལ་དམག་གིས་མེ་ལྕེ་སྟོར་ཆས་ཀྱིས་རྩིག་ཟུར་
གཅིག་ལ་མེ་བརྒྱབ།
ཉེ་འཁོར་དུ་གནས་བཅས་པའི་མང་ཚོགས་ཞེད་ཐག་ཆོད་དེ་གཙུག་ལག་ཁང་ནང་ཉེན་ཁ་ཆུང་བ་
མེད་དམ་སྙམ་ནས་འཚང་ཁ་ཤིག་ཤིག་ངང་དེ་ཕྱོགས་སུ་བྲོས་སླེབས། གཙུག་ལག་ཁང་གི་རྒྱལ་
སྒོའི་སྲུང་བྱར་ཡོད་པའི་མང་ཚོགས་བརྒྱ་མ་ཟིན་ཙམ་ཤི་ཟིན་པ་དང༌། མང་པོ་ཞིག་གང་སར་བྲོས་
ཏེ་གཙུག་ལག་ཁང་ནང་མི་ཧ་ཅང་ཉུང་དུ་སོང་ཡོད། དེ་དུས་བྱམས་པ་བསྟན་འཛིན་དང་ཁོང་གི་
རོགས་པར་གཙུག་ལག་ཁང་གི་ར་བའི་ནང་ངོ་ཤེས་རྙིང་པ་ཞིག་ཐུག །ཁོང་གི་མིང་ལ་ཐུབ་བསྟན་
ཀ་ཤ་ཟེར་བ་དང༌། ཁོང་དེ་སྔོན་བོད་གཞུང་གི་རྩེ་དྲུང་རེད། སྐྱར་བབ་རྗེས་ལོ་ཤས་རིང་པེ་
ཅིང་དུ་སློབ་སྦྱོང་བྱེད་པར་བསྐྱོད་དེ་སློབ་མཐར་སོན་རྗེས་བོད་དུ་ཕྱིར་ལོག་བྱས་པ་ཞིག་རེད། ཁོ་
ཚོ་གསུམ་མཉམ་དུ་དགུང་ལོ་བཅུ་གཉིས་ཀྱི་རྣམ་པར་བཞུགས་པའི་ཇོ་བོ་ཤཱཀྱ་མུ་ནེའི་སྐུ་བརྙན་
མདུན་དུ་སོང་བ་དང༌། ལྷབ་ལྷུབ་ཏུ་གཡོ་བཞིན་པའི་མཆོད་མེའི་འོད་མདངས་འོག་ཁོ་ཚོས་ཚེ་
ལས་འདས་པའི་བོད་པ་ཚོའི་ཆེད་དུ་གསོལ་བ་སྨོན་ལམ་བཏབ། ཇོ་ཁང་ནང་ཁོ་ཚོར་དེ་སྔོན་མི་
མང་གི་སྐུ་ཚབ་ལ་འོས་འདེམས་བྱུང་བའི་འབྲས་སྤུངས་དགོན་པའི་གྲྭ་པ་ཞིག་ཐུག་པ་དང༌། ཁོང་
གིས་ཁོ་ཚོར་ཏཱ་ལའི་བླ་མ་ཉིན་ཤས་སྔོན་ནས་ཆིབས་བསྒྱུར་གནང་ཟིན་པའི་གནས་ཚུལ་གསུངས་
པས་བྱམས་པ་བསྟན་འཛིན་གྱི་ཕྲག་ཐོག་ནས་ཧ་ལམ་ཁུར་པོ་ལྗིད་པོ་ཞིག་ཕབ་པ་ལྟར་སེམས་
ལྷོད་ཤིག་ཤིག་ཏུ་གྱུར་བ་དང་། དགའ་ཐག་ཆོད་དེ་ཁོང་གིས་“དམག་འཁྲུག་ནང་ང་ཚོར་གང་ཡང་
བྱེད་ཡས་མི་འདུག །རྒྱ་མི་གཅིག་ཀྱང་མཐོང་རྒྱུ་མི་འདུག་ཀྱང༌། ཁོ་ཚོའི་མེ་སྒྱོགས་ཀྱིས་ང་ཚོའི་
མི་འདི་འདྲ་མང་པོ་བསད་སོང༌། སྟོབས་ཤུགས་ཆེ་ཆུང་ལ་གནམ་ས་ལྟ་བུའི་ཁྱད་པར་ཤོར་ཡོད་
པས་ང་ཚོས་རྒྱ་མིར་འགོག་རྒོལ་བྱེད་ཐབས་མེད། འོན་ཀྱང༌། ཕྱོགས་གཞན་ཞིག་ནས་བཤད་ན།
༸རྒྱལ་བ་རིན་པོ་ཆེ་ཆིབས་བསྒྱུར་གནང་ཟིན་པས་དམག་འཁྲུག་འདིའི་ནང་ང་ཚོར་རྒྱལ་ཁ་ཐོབ་པ་
དང་ཁྱད་པར་མེད”ཅེས་གསུངས།
ཏཱ་ལའི་བླ་མའི་སྐུ་ཕྱྭར་ཉེན་ཁ་མེད་པ་ཤེས་རྗེས་རིམ་པས་བྱམས་པ་བསྟན་འཛིན་གྱིས་རང་
ཉིད་ཀྱི་བདེ་འཇགས་ཐོག་བསམ་བློ་གཏོང་འགོ་བཙུགས། ཁོང་དང་རོགས་གཉིས་ཀྱིས་ཇོ་བོ་
རིན་པོ་ཆེའི་སྐུ་མདུན་དུ་མགོ་བཏགས་ཞུ་དགོས་མིན་མོ་རྒྱག་རྒྱུའི་ཐག་བཅད་ཀྱང༌། བྲེལ་འཚུབ་
ཁྲོད་སྨྱུག་ཤོག་མི་རྙེད་པས་ཁོ་ཚོས་ཇོ་བོའི་སྐུ་མདུན་གྱི་མཆོད་རྫས་ཁྲོད་ནས་འབྲུ་རྡོག་དཀར་
ནག་གཉིས་བཙལ་ཏེ་དཀར་པོས“མགོ་བཏགས་ཞུ་རྒྱུ་མེད་པ”དང་། ནག་པོས་“་མགོ་བཏགས་
ཞུ་དགོས་པ”མཚོན་གྱི་ཡོད་པའི་མོས་མཐུན་བྱས། དེ་ནས་ཇོ་བོའི་སྐུ་མདུན་དུ་བཤམས་པའི་
གཏོར་མ་ལས་སྤགས་རིལ་གཉིས་བཏོགས་ཏེ་དེ་གཉིས་ནང་འབྲུ་རྡོག་རེ་བླུགས་པ་དང༌། སྤགས་
རིལ་དེ་གཉིས་གའུའི་སྒམ་ཆུང་ནང་བཞག་སྟེ་དཀྲུག་དཀྲུག་བཏང༌། གལ་ཏེ་འབྲུ་རྡོག་ནག་པོ་
ཕྱིར་ཐོན་ན་ཁོ་ཚོས་ལག་ཏུ་ཁ་བཏགས་རེ་ཁྱེར་ཏེ་རྒྱ་མིར་མགོ་བཏགས་ཞུ་བར་འགྲོ་རྒྱུའི་ཁ་ཆད་
བྱས་ཀྱང༌། དཀྲུག་དཀྲུག་བཏང་རྗེས་གའུའི་སྒམ་ཆུང་ནང་ནས་འབྲུ་རྡོག་དཀར་པོ་ཕྱིར་ཐོན་པས་
ཁོ་ཚོས་མགོ་བཏགས་ཞུ་རྒྱུ་མེད་པ་ཐག་ཆོད། ཕྱོགས་གཅིག་ནས་ཁོ་ཚོས་རྒྱ་མིར་མགོ་བཏགས་
ཞུ་མི་རུང་ཡང༌། ཕྱོགས་གཞན་དེར་ཁོ་ཚོར་རྒྱ་མིར་འགོག་རྒོལ་བྱེད་པའི་ནུས་པ་མེད་སྟབས་ཁོ་
ཚོར་འབྲོས་འགྲོ་བ་ལས་འདམ་ཀ་གཞན་གང་ཡང་མེད། བྱམས་པ་བསྟན་འཛིན་གྱི་གྲོགས་པོ་ཞིག་
གཙུག་ལག་ཁང་ཉེ་འགྲམ་དུ་སྡོད་ཀྱི་ཡོད་པས་ཁོ་ཚོས་ཐོག་མར་ཁོང་གི་ནང་དུ་འགྲོ་རྒྱུ་དང༌། དེ་
རྗེས་གང་དགའ་ཅི་ལེགས་རིམ་པས་ལྟ་རྒྱུའི་གྲོས་འཆམ།
མཚན་དགུང་ཆུ་ཚོད་གཉིས་པར་ཁོང་གསུམ་པོས་མེ་མདའ་རྒྱབ་ཏུ་བསྐྱུར་ཏེ་ལྐོག་ཏུ་འདུ་
ཁང་ཕྱིར་ཐོན་པ་དང་། ཀྱག་ཀྱོག་གི་ལམ་ཕྲན་ཞིག་བརྒྱུད་དེ་སྒྲོལ་མ་ལྷ་ཁང་དུ་འབྱོར། དེར་ཁོ་
ཚོས་གཙུག་ཁང་ནས་ཕྱིར་འཐོན་པ་དང་བར་སྐོར་ནང་འགྲོ་བའི་གོ་སྐབས་བསྒུགས་ནས་ཏོག་ཙམ་
བསྡད། མཚམས་དེར་རྒྱ་མིས་མེ་ལྕེ་སྟོར་ཆས་ཀྱིས་མེ་བརྒྱབ་པའི་ཁང་པ་དེ་ཚིག་ནས་ཐལ་བར་
གྱུར་ཡོད་པ་དང༌། རྒྱ་དམག་གིས་བར་སྐོར་ཉེ་འཁོར་གྱི་གྲོང་མིའི་ཁང་པ་མང་ཆེ་བ་བཙན་བཟུང་
བྱས་ཏེ་གཙུག་ལག་ཁང་གི་མཐའ་སྐོར་བཞིན་ཡོད། མུན་ནག་ཅིང་སྟོང་སང་སང་གི་བར་སྐོར་ནང་
ཁོང་གསུམ་པོས་བདེ་ཅག་འཁྱུག་པོར་འབྲོས་འགྲོ་སྐབས་བར་སྐོར་ཉེ་འཁྲིས་ཀྱི་ཁང་པའི་ཐོག་
ཀ་ནས་རྒྱ་དམག་གིས་མེ་མདའི་ཁ་ཕྱོགས་ཁོ་ཚོའི་རྗེས་སུ་གཏད། གློ་བུར་དུ་མཁའ་དབྱིངས་སུ་
འོད་མདེལ་ཞིག་གས་པ་དང༌། དེ་ནས་མིག་ཞར་བར་བྱེད་པའི་འོད་མདངས་ཤུགས་ཆེན་པོ་ཞིག་
འཕྲོས་ཏེ་ཁོང་གསུམ་པོ་རྒྱ་དམག་གིས་མཐོང༌། བྱམས་པ་བསྟན་འཛིན་གྱིས་མིག་གིས་གང་ཡང་
མི་མཐོང་བར་བརྟེན་གོམ་པའི་འདེགས་འཇོག་དལ་དུ་བཏང་བས་དེ་མ་ཐག་རྒྱ་དམག་གིས་ཐོག་
ཀ་ནས་མེ་མདའ་སྦག་སྦག་ཤུགས་དྲག་གིས་བརྒྱབ་པ་དང༌། ཁོང་གིས་མིག་གི་ལྟ་ཕྱོགས་ཤིག་
ནས་ཁོ་རང་གི་རོགས་པ་གཅིག་གིས་གོམ་པ་ཁྱར་ཁྱོར་འགའ་བརྒྱབ་རྗེས་ཁ་གནམ་ལ་བསྟན་
ནས་ཐང་ལ་འགྱེལ་བ་མཐོང༌། འོད་མདེལ་གྱི་བཀྲག་མདངས་ཉམས་པ་དང༌། བར་སྐོར་སྔར་
བཞིན་ནག་ཁུང་དུ་གྱུར།
བྱམས་པ་བསྟན་འཛིན་ཤ་ཁྱིས་བདས་པའི་ཤྭ་བ་ཞིག་དང་འདྲ་བས་ཁོང་གིས་རང་ནུས་
གོང་ཡོད་ཀྱིས་བྲོས་པ་ལས་སེམས་ནང་གར་འགྲོ་དེ་འགྲོ་མེད། སླར་ཡང་མཁའ་དབྱིངས་སུ་འོད་
མདེལ་ཞིག་གས་པ་དང་གང་སར་ཉི་མ་ཤར་འདྲའི་འོད་སྣང་གིས་ཁྱབ་པ་དང༌། དེ་རྗེས་ཁོང་གིས་
གཡས་གཡོན་གང་ས་ནས་མེ་མདའ་བརྒྱབ་པའི་སྒྲ་ཐོས་དང༌། མདེའུ་གང་སར་འཕར་ལྡོག་བྱེད་
པ་མཐོང༌། གསོན་པོར་གནས་པའི་གོ་སྐབས་ཏིལ་འབྲུ་ཙམ་ལས་མེད་ཅིང༌། འཆི་བདག་གིས་
རྐང་པ་ནས་འཇུས་ཟིན་པ་ལྟ་བུའི་སྐད་ཅིག་དེར་བྱམས་པ་བསྟན་འཛིན་ལ་མདེའུ་གཅིག་ཕོག་པ་
དང༌། དེས་ཁོང་གི་སྲིང་བལ་གྱི་སྟོད་གོས་མཐུག་པོ་དང་ནང་གི་རྡུལ་ལེན་བརྟོལ་ཏེ་ལུས་ལ་ཚ་
ཤར་བརྒྱབ་པའི་ཚོར་སྣང་ཞིག་སྟེར། ཁོང་གི་རོགས་པ་གཅིག་རྨས་སྐྱོན་ཕོག་སྟེ་ཐང་ལ་འགྱེལ་
བ་དང་། གཞན་པ་དེ་གར་སོང་ཆ་མེད་དུ་གྱུར་པས་མུན་ནག་གི་བར་སྐོར་ནང་ལ་བྱམས་པ་བསྟན་
འཛིན་གཅིག་པུ་རེད། ཅི་བྱེད་འདི་བྱེད་མེད་པའི་གནས་སྐབས་སུ་བྱམས་པ་བསྟན་འཛིན་གྱིས་
སྣང་མེད་དུ་ལག་པ་བྲང་ཁར་སྦྱར་ཙམ་བྱས་ཚེ་སྟོད་གོས་འོག་ནས་ལུས་སྦྱར་མཚོན་སྲུང་ལག་
པར་ཐུག་པས་སེམས་ནང་དགའ་བདེའི་ཚོར་བ་ཞིག་བྱུང་
གི་འོད་མདེལ་ལས་རྒྱང་དུ་ནག་ཁུང་ཁྲོད་རྒྱུག་ཤར་གློད་དེ་
རྒྱ་དམག་གིས་མཁའ་དབྱིངས་སུ་འོད་མདེལ་རྗེས་
གསལ་བར་བྱས་ཚེ་བྱམས་པ་བསྟན་འཛིན་སྲང་ལམ
འགྲོ་བཞིན་ཡོད། འོན་ཀྱང༌། གློ་བུར་དུ་ཁོང་གི་མདུན་
ཁ་ཐད་ཀར་ཁོང་ལ་སྟོན་བཞིན་ཡོད་པ་མཐོང་བས་ཁོང་
བྱམས་པ་བསྟན་འཛིན་རྒྱ་མིའི་རྙིར་ཚུད་ནས་ཐར་ས་མེད།
ནམ་ཡོངས་སུ་མི་གསལ་བའི་ཞོགས་པའི་ནག་ཁུང་ཁྲོད་གཙུག་ལག་ཁང་ཞི་འཇམ་བག་
ཕེབས་སུ་གནས་ཡོད་ཀྱང་། མཐའ་སྐོར་དུ་མེ་མདའ་སྦག་སྦག་ཐོགས་ཤིང་། ངོ་གནག་བསྡུས་པའི་
རྒྱ་དམག་ཧ་ཅང་མང་པོས་མཛུབ་མོ་མེ་མདའི་སྐམ་པའི་ཐོག་བཞག་སྟེ་བསྡད་ཡོད། གལ་ཏེ་གཙུག་
ལག་ཁང་ནང་ནས་བོད་པས་འགོག་རྒོལ་གྱི་བྱ་སྤྱོད་ཆུང་ཙམ་ཞིག་སྤེལ་ནའང་། རྒྱ་དམག་གིས་
གཙུག་ལག་ཁང་ལ་མེ་མདའ་དྲག་ཆར་བབ་པ་ལྟར་རྒྱག་རྒྱུ་ངེས་བརྟན་རེད། དུས་མཚམས་དེར་རྒྱ་
དམག་གིས་གཙུག་ལག་ཁང་གི་མཐའ་བསྐོར་བ་ལས་དེར་དཔུང་འཇུག་མ་བྱས་པར་རང་སར་གོང་
རིམ་གྱི་བཀའ་སྒུག་བཞིན་བསྡད་ཡོད་པ་དང༌། གཙུག་ལག་ཁང་ནང་མཆོད་མེ་སྔར་བཞིན་འོད་
ཆེམ་ཆེམ་དུ་འབར་བཞིན་ཡོད་པ་དང་གྲྭ་པ་ཚོས་དོགས་མི་བདེ་བའི་སྐད་སྒྲ་དང་བཅས་ཞལ་འདོན་
སྐྱོར་བཞིན་ཡོད།
དུས་ཀྱི་བདག་པོ་རིམ་པས་ཤར་རིའི་རྩེར་འཕགས་ཚེ་གཙུག་ལག་ཁང་གི་ཐོག་ཀའི་གསེར་
ཟངས་ཀྱི་རི་དྭགས་ཆོས་འཁོར་ལས་འོད་མདངས་འཚེར་བ་དང༌། ཚོན་མདོག་རྣམ་པར་བཀྲ་
བའི་དར་ལྕོག་དེ་ཚོ་དུ་ནག་འཁྲིགས་པའི་མཁའ་དབྱིངས་སུ་བསིལ་རླུང་གིས་ལྷབ་ལྷུབ་ཏུ་གཡོ་
བཞིན་ཡོད།
གློ་བུར་དུ་སྐྱེས་པ་ཞིག་གི་སྐད་སྒྲས་གཙུག་ལག་ཁང་གི་ལྷིང་འཇགས་དཀྲོགས། རྒྱ་མིའི་
ཁྲབ་ལྡན་རླངས་འཁོར་ཞིག་གི་སྒང་ནས་བོད་གཞུང་བཀའ་ཤག་གི་དཔོན་རིགས་ཤིག་གིས་རྒྱང་
བསྒྲགས་ཁ་པར་ཐོག་ནས་གཙུག་ལག་ཁང་ནང་གི་བོད་པ་ཚོར་མགོ་བཏགས་ཞུ་དགོས་པའི་སྐད་
རྒྱག་བཞིན་ཡོད།
དཔོན་རིགས་དེས་དུས་ཡུན་གང་ཙམ་སྐད་བརྒྱབ་ཀྱང་། གཙུག་ལག་ཁང་ནང་ནས་ཁ་ཡ་བྱེད་
མཁན་སུའང་མ་བྱུང་།
དཔོན་རིགས་དེ་བྱ་ཐབས་ཟད་དེ་སྐད་རྒྱག་མཚམས་བཞག་པ་དང༌། ཁོང་གི་ཚབ་ཏུ་བླ་ཆེན་
ཞིག་ཡོང་ནས་མུ་མཐུད་དེ་གཙུག་ལག་ཁང་ནང་གི་བོད་པ་ཚོས་རྒྱ་མིར་མགོ་བཏགས་ཞུ་དགོས་
པའི་སྐད་འབོད་བརྒྱབ་ཀྱང༌། ཁོང་ལའང་ཡ་ལན་སྤྲོད་མཁན་མ་བྱུང༌།
མཐའ་མཇུག་རྒྱ་དམག་རུ་ཆུང་ཞིག་གིས་མགོ་སྐྲ་ཟང་ཟིང་དང་ངལ་དུབ་ཀྱིས་མནར་བའི་
རྣམ་པ་ལྡན་པའི་སྐྱེས་པ་ཞིག་བཙན་པོས་ཁྲིད་ཡོང་བ་དང༌། ཁོང་ལ་གཡས་གཡོན་ནས་མེ་མདའ་
ཁ་ཤས་གཟིར་ཏེ་རྒྱང་བསྒྲགས་ཁ་པར་ནང་སྐད་ཆ་ཤོད་བཅུག །ཁོང་ནི་ནོར་བུ་གླིང་ཁ་ནས་
རྒྱ་མིས་འཛིན་བཟུང་བྱས་པའི་མི་མང་གི་སྐུ་ཚབ་ཅིག་རེད། མེ་མདའ་ཁ་ཤས་ཀྱི་ཁ་འོག་ནས་
ཁོང་གིས་རྒྱང་བསྒྲགས་ཁ་པར་བླངས་པ་དང༌། གཙུག་ལག་ཁང་ལ་ཁ་ཕྱོགས་ཏེ་
བཅས“གཙུག་ལག་ཁང་ནང་གི་མི་ཚོ། ད་ཁྱོད་ཚོས་མགོ་བཏགས་ཞུས། གལ་སྲི
འདོན་མ་ཡོང་ན་རྒྱ་དམག་གིས་གཙུག་ལག་ཁང་ལ་མེ་སྒྱོགས་བརྒྱབ་སྟེ་ཐལ་བར
ཁྱོད་ཚོས་མགོ་བཏགས་ཞུས་ན་གཙུག་ལག་ཁང་ལ་སྲུང་སྐྱོབ་བྱས་པ་དང་ཁྱད་
སྐད་བརྒྱབ།
གཙུག་ལག་ཁང་ནང་ནས་སྔར་བཞིན་གྲགས་འགུལ་ཅི་ཡང་མེད།
རྒྱ་མིའི་ཁྲབ་ལྡན་རླངས་འཁོར་ཐོག་གི་སྐྱེས་པ་དེས་རྒྱང་བསྒྲགས་ཁ་པར་
ཚོས་མགོ་བཏགས་ཞུས་ན་གཙུག་ལག་ཁང་ལ་སྲུང་སྐྱོབ་བྱས་པ་དང་ཁྱད་པར་མེ
མགོ་བཏགས་ཞུས་ན་གཙུག་ལག་ཁང་ལ་སྲུང་སྐྱོབ་བྱས་པ་དང་ཁྱད་པར་མེད”ཅེས
དུ་སྐད་བརྒྱབ།
མཐའ་མཇུག་ཞོགས་པའི་མཚམས་སྤྲིན་གྱི་འོད་མདངས་ཁྲོད་གཙུག་ལག་ཁང་
གངས་ལྟར་དཀར་བའི་ཁ་བཏགས་ཤིག་གཡུག་གཡུག་གཏོང་བཞིན་ཡོད། ལྷ་སའི
ནང་བོད་པར་ཕམ་ཉེས་ཕོག་ཀྱང༌། གཙུག་ལག་ཁང་སྔར་བཞིན་ཉམས་པ་མེད་པར་བ

༢༡ མེ་རྫས་ཀྱི་དུ་ནག་ཐངས་རྗེས།

༄༅། །ཕྱི་ཟླ་༣ ཚེས་༢༢ ཉིན་གྱི་ཞོགས་པ་དམག་སྤྱི་ཐན་ཀྭན་སན་གྱིས་གཙུག་ལག་
ཁང་དང་ཕོ་བྲང་པོ་ཏ་ལའི་བོད་པ་ཚོ་མགོ་བཏགས་ཞུས་པའི་གནས་ཚུལ་ཐོས་སྐབས་བློ་བདེ་
ཤིག་ཤིག་ཏུ་གྱུར་པ་དང༌། ཁོང་གིས་དུས་ཚོད་སྐར་ཆ་གཅིག་ཀྱང་ཕར་འགྱངས་མ་བཏང་བར་
ཀྲུང་གུང་ཀྲུང་དབྱང་ལ་ཏར་འཕྲིན་བཏང་སྟེ་རྒྱལ་ཁའི་གནས་ཚུལ་སྙན་སེང་ཞུས། ཁོང་གིས་
ཏཱ་ལའི་བླ་མ་དང་ཁོང་གི་སྲིད་གཞུང་ལྷ་ས་ནས་ཡུལ་བྱོལ་དུ་མི་ཕེབས་ཐབས་མེད་བཟོས་པས་
མ་ཚད། ད་དུང་རྒྱ་དམག་གིས་སི་ཁྲོན་དང་མཚོ་སྔོན་ཞིང་ཆེན་གྱི་བོད་པའི་ཐོག་ཏུ་དྲག་གནོན་
བྱས་པའི་ཉམས་མྱོང་གཞིར་བཞག་སྟེ་དེང་དུས་དམག་འཁྲུག་གི་ཟིལ་ངར་མཐོང་ཐོས་མེད་པའི་
གནས་མཆོག་ལྷ་སའི་མང་ཚོགས་ཐོག་དེང་དུས་ཀྱི་དམག་འཁྲུག་འཐབ་ཇུས་གང་ལས་ཀྱང་ཆེ་
བ་ཞིག་ལག་བསྟར་བྱས་ཏེ་ཚམ་ཚོམ་ཆེ་བའི་བོད་པའི་མཐོ་རིམ་མི་སྣ་ཚོར་རྒྱ་མི་དམར་པོའི་
སྟོབས་ཤུགས་ངོམ་སྟོན་བྱས་པ་དང༌། རྒྱ་ནག་གཞུང་གིས་བོད་ལ་བཟུང་བའི་སྲིད་ཇུས་ལག་
བསྟར་བྱེད་པའི་འགོག་རྐྱེན་མཐའ་དག་གཙང་སེལ་བྱས་པ་རེད། དོན་དངོས་ཐོག་བོད་པའི“ངོ་
ལོག་ཟིང་འཁྲུག་ཞོད་འཇགས་སུ་གཏོང་རྒྱུ”ཞེས་པ་རྒྱ་མིར་གྲོས་མཐུན་དོན་བཅུ་བདུན་གྱི་ཚད་
བཀག་ལ་བརྩི་འཇོག་མི་བྱེད་པ་དང༌། བོད་པའི་ཐོག་དམངས་གཙོའི་བཅོས་བསྒྱུར་བཙན་འགེལ་
བྱེད་པ། ད་དུང་བོད་མེས་རྒྱལ་ཁྱིམ་ཚང་ཆེན་པོའི་ཁོངས་སུ་འཇུག་རྒྱུ་བཅས་ལ་ཁ་གཡར་ས་
ཡག་པོ་ཞིག་བྱུང་བ་རེད།
ཉིན་སྔོན་མ་སྟེ། ཕྱི་ཟླ་༣ ཚེས་༢༡ ཉིན་ལྷ་སའི་ནང་དམག་འཁྲུག་རྒྱག་བཞིན་པའི་སྐབས་
སུའང་ཀྲུང་གུང་ཀྲུང་དབྱང་དམག་དོན་ཨུ་ཡོན་ལྷན་ཁང་སྤྱི་ཁྱབ་ཆབ་སྲིད་ཚན་པས་ལྷ་སའི་རྒྱ་
དམག་ལ“རྒྱུན་མཐུད་དེ་བོད་ལྗོངས་ཀྱི་ངོ་ལོག་ཟིང་འཁྲུག་ཞོད་འཇགས་གཏོང་ཕྱོགས་ཀྱི་ཆབ་
སྲིད་ལས་དོན་མཛུབ་སྟོན”ཞེས་པའི་ཡིག་ཆ་ཞིག་བསྐུར་ཏེ་དམག་འཁྲུག་ལ་རྒྱལ་ཁ་ཐོབ་རྗེས་རྒྱ་
དམག་གིས་བོད་ནང་ཆབ་སྲིད་དང་དྲིལ་བསྒྲགས་ཀྱི་ལས་དོན་གང་དང་གང་སྒྲུབ་དགོས་པ་དང༌།
དེ་ཚོ་ཇི་ལྟར་སྒྲུབ་དགོས་པའི་མཛུབ་སྟོན་བྱས་ཡོད། ཡིག་ཆ་དེ་འདྲ་ཟིན་བྲིས་རྒྱག་པར་ཏན་ཏན་
དུས་ཚོད་ངེས་ཅན་ཞིག་འགོར་ཡོད་ངེས་ཡིན་པས་ཡིག་ཆ་དེ་ལྟར་ན་རྒྱ་ནག་དམར་ཤོག་ཚོགས་
པས་དམག་ཐག་མ་ཆོད་གོང་ནས་རྒྱ་མིར་རྒྱལ་ཁ་འཐོབ་རྒྱུ་ཡིན་པ་སྔོན་ཚུད་ནས་ཤེས་ཡོད་པ་
དང༌། ད་དུང་དམག་འཁྲུག་རྗེས་བོད་ནང་ཆབ་སྲིད་དང་དྲིལ་བསྒྲགས་ཀྱི་ལས་དོན་གང་དང་གང་
སྒྲུབ་དགོས་པའི་འཆར་གཞིའང་བཏིང་ཟིན་ཡོད་པས“མེ་མདའ་དང་པོ་བོད་པས་བརྒྱབ”ཅེས་པའི་
རྒྱ་མིའི་སྙད་འདོགས་དེར་དོགས་པ་མི་ཟ་ཐབས་མེད་རེད།
ཉིན་གཅིག་རྗེས་ཏེ། ཕྱི་ཟླ་༣ཚེས་༢༢ཉིན་ཀྲུང་གུང་ཀྲུང་དབྱང་གིས་རྒྱ་དམར་བོད་ཀྱི་ལས་
དོན་ཨུ་ཡོན་ལྷན་ཁང་ལ་དེ་འདྲའི་མཛུབ་སྟོན་ཞིག་བསྐུར་ཡོད་ཀྱང་། མཛུབ་སྟོན་སྔོན་མ་དེ་ཀྲུང་
དབྱང་དམག་དོན་ཨུ་ཡོན་ལྷན་ཁང་ནས་བསྐུར་ཡོད་སྟབས་དམིགས་བསལ་གལ་ཆེན་པོ་ཆགས་
ཡོད། རྒྱ་མི་དམར་པོས་ཕྱི་ལོ་༡༩༥༠ ང་གྲངས་ཀྱི་མགོ་སྟོད་དུ་བོད་ལ་བཙན་འཛུལ་བྱས་ཚུན་
བོད་ལ་དམག་གི་དབང་སྒྱུར་བྱས་ཡོད་པ་དང༌། རྒྱ་དམར་བོད་ཀྱི་ལས་དོན་ཨུ་ཡོན་ལྷན་ཁང་དོན་
དམ་ཐོག་བོད་ཀྱི་རྒྱ་མིའི་དམག་དོན་སྲིད་གཞུང་རེད།
ཕྱི་ལོ་༢༠༠༨ ལོར་བཅད་གཏུབས་བྱས་ཏེ་མང་ཚོགས་ཀྱི་ལྟ་ཀློག་ཆེད་པར་སྐྲུན་བྱས་པའི་རྒྱ་
དམག་གི་མཛུབ་སྟོན་ཡིག་ཆ་དེའི་ནང་ཐོག་མ་ཉིད་ནས་ལྷ་སའི་དོན་རྐྱེན་གྱི“ངོ་བོ”གཤམ་གསལ་
ལྟར་གཏན་འབེབས་བྱས་ཏེ་དེ་ཚོ་རྒྱ་མིས་རྗེས་ལ་བོད་ནང་གདུག་རྩུབ་ཆེ་བའི་ལངས་ཕྱོགས་
བཟུང་བའི་རྒྱུ་རྐྱེན་དུ་བཤད་ཡོད།
བོད་ཀྱི་ལོག་སྤྱོད་ཤོག་ཁག་གིས་སྤེལ་བའི་་རྒྱལ་ཁབ་ལ་རྒྱབ་གཏོད་ཀྱི་བྱེད་སྒོ་དེ་ཚོ་
ནི་ཨ་རི་སོགས་བཙན་རྒྱལ་རིང་ལུགས་དང་ཕྱི་རྒྱལ་གྱི་ལོག་སྤྱོད་སྟོབས་ཤུགས་གཞན་
གྱིས་ངན་སྐུལ་དང་། རྒྱབ་སྐྱོར། རོགས་སྐྱོར་བཅས་བྱས་པ་བརྒྱུད་འཆར་གཞི་དང་སྒྲིག་
འཛུགས་ཡོད་པའི་གསར་བརྗེར་ངོ་རྒོལ་གྱི་བྱ་སྤྱོད་རེད། བྱེད་སྒོ་དེ་ཚོའི་ངོ་བོ་ནི་བོད་ཀྱི་ངོ་
ལོག་ཤོག་ཁག་གིས་མི་རིགས་དང་ཆོས་ལུགས་ཁ་ལ་ཁྱེར་ཏེ་ཁོ་རང་ཚོའི་བཀས་བཀོད་
རྒྱུད་འཛིན་གྱི་དབང་སྒྱུར་དང༌། ཞིང་བྲན་ལམ་ལུགས་རྒྱུན་སྐྱོང་ཡོང་ཐབས་སུ་བོད་མི་
དམངས་ཀྱི་སེམས་འདུན་དང་རྒྱབ་འགལ་གྱིས་རྣོ་ངར་ལྡན་པའི་གྲལ་རིམ་གྱི་འཐབ་རྩོད་
བྱས་པ་ཞིག་རེད།
མཛུབ་སྟོན་ཡིག་ཆ་དེའི་ནང་བོད་པའི་གྱེན་ལངས་དེ“བོད་མི་དམངས་ཀྱི་སེམས་འདུན་དང་རྒྱབ་
འགལ”རེད་ཅེས་བཤད་ཡོད་ཀྱང་། ཡིག་ཆ་དེ་རང་ནང“ངོ་ལོག་ཟིང་འཁྲུག་ཐོག་མར་འགོ་ཚུགས་
དུས་མང་ཚོགས་ཁག་གཅིག་གམ། ཐ་ན་ཧ་ཅང་མང་པོ་ཞིག་ངོ་ལོག་ཟིང་འཁྲུག་ནང་མི་ཞུགས་
ཐབས་མེད་བྱུང་ཡོད་པའམ། ཡང་ན་ཆབ་སྲིད་ཀྱི་གོ་རྟོགས་ཞན་པའི་དབང་གིས་ཁོ་ཚོས་དོན་རྐྱེན་
དེའི་ནང་ཞུགས་ཡོད་པར”ཁས་ལེན་བྱས་ཡོད།
དེ་ལྟར་ཡང༌། དོན་དངོས་དེ་ལའང་རྒྱ་ནག་གཞུང་གིས་དམར་ཤོག་ཚོགས་པའི་རིགས་པའི་
གཞུང་ལུགས་དང་མཐུན་པའི་འགྲེལ་བཤད་འདི་ལྟར་བརྒྱབ་ཡོད།
བོད་རྒྱ་ཆེའི་མི་དམངས་དུས་ཡུན་རིང་པོའི་རིང་བཀས་བཀོད་རྒྱུད་འཛིན་གྱི་དབང་སྒྱུར་
འོག་སྡོད་དགོས་བྱུང་ཡོད་པ་དང༌། ཁོ་ཚོར་ཆོས་ལུགས་ཀྱི་མགོ་སྐོར་ཐེབས་ཡོད་པ།
དེའི་ཐོག་རྒྱ་རིགས་དང་བོད་རིགས་དབར་སྔར་སོང་ལོ་རྒྱུས་ཐོག་མི་རིགས་ཀྱི་འཁོན་
གྲས་ཡོད་པ་བཅས་ལ་བརྟེན་ནས་ཁོ་ཚོའི་ཁྲོད་ཀྱི་མི་མང་ཆེ་བ་ད་དུང་ཆབ་སྲིད་ཀྱི་གོ་
རྟོགས་སད་རྒྱུ་རེད།
མཛུབ་སྟོན་ཡིག་ཆ་དེའི་ནང་རྒྱ་ནག་དམར་ཤོག་ཚོགས་པས་བོད་པའི“ངོ་ལོག་ཟིང་འཁྲུག”རྒྱུ་
མཚན་དུ་བྱས་ཏེ་བོད་ནང“ཟིང་འཁྲུག་ཞོད་འཇགས་སུ་གཏོང་བ”དང“བཅོས་བསྒྱུར”དུས་གཅིག་
ལ་བཙན་འགེལ་བྱེད་པའི་ཐག་གཅོད་བྱས་ལུགས་གསལ་པོར་བཀོད་ཡོད་དེ།
དེ་སྔ་ཀྲུང་དབྱང་གིས་བོད་ཀྱི་གནད་དོན་དུས་སྐབས་འོས་ཤིང་འཚམ་པ་ཞིག་ལ་ཞི་བའི་
སྒོ་ནས་རིམ་པས་བཅོས་བསྒྱུར་ལག་བསྟར་བྱས་ཏེ་ཐག་གཅོད་བྱེད་རྩིས་ཡོད་ཀྱང་། ད་ལྟ་
བོད་ཀྱི་ལོག་སྤྱོད་ཤོག་ཁག་གིས་བོད་ཞི་བས་བཅིངས་འགྲོལ་གཏོང་བའི་གྲོས་མཐུན་རྡོག་
རོལ་དུ་བཏང་བ་དང༌། ཡོངས་གྲགས་ཐོག་ནས་མེས་རྒྱལ་ལ་རྒྱབ་གཏོད་བྱས་པར་བརྟེན་ང་
ཚོས་ཐོག་མའི་བྱེད་ཕྱོགས་ལ་འགྱུར་བ་མི་གཏོང་ཐབས་མེད་ཆགས་པ་མ་ཟད། ད་དུང་བོད་
ཀྱི་གནད་དོན་སྔ་སྣུར་གྱིས་ཐག་གཅོད་བྱེད་དགོས་བྱུང་བ་རེད།
དུམ་ཚན་འདིའི་དོན་ནི། རྒྱ་དམག་གིས་ཕྱི་ལོ་༡༩༥༦ ལོར་སི་ཁྲོན་ཞིང་ཆེན་གྱི་བོད་རིགས་ས་
ཁུལ་དུ་གང་དང་གང་བྱས་པ་ལྟར“ཟིང་འཁྲུག་ཞོད་འཇགས”ལ་ཁ་གཡར་ཏེ་བོད(རང་སྐྱོང་ལྗོངས)
ནང་མེ་མདའི་ཁ་འོག་ཏུ་ས་ཞིང་བཅོས་བསྒྱུར་བྱེད་ཆོག་ཅེས་ཤོད་ཀྱི་ཡོད། དེ་ལྟར་ཡང༌། མང་
ཚོགས་ཁྲོད་འགྲེམས་སྤེལ་བྱས་པའི་རྒྱ་ནག་དམར་དམག་གི་མཛུབ་སྟོན་ཡིག་ཆ་དེའི་ནང་གཅོད་
གཏུབ་བྱས་ཏེ་བཀོད་མེད་པའི་དུམ་ཚན་ཞིག་ནང་དམིགས་སུ་བཀར་ཏེ“ང་ཚོའི་བྱེད་ཕྱོགས་ནི་
ཟིང་འཁྲུག་ཞོད་འཇགས་ཀྱི་འབོད་ཚིག་བེད་སྤྱད་དེ་དོན་དངོས་ཐོག་དམངས་གཙོའི་བཅོས་བསྒྱུར་
ལག་བསྟར་བྱེད་རྒྱུ་དེ་རེད། དེར་བརྟེན། ང་ཚོས་དྲིལ་བསྒྲགས་བྱེད་སྐབས་ཟིང་འཁྲུག་ཞོད་
འཇགས་སུ་གཏོང་རྒྱུའི་སྐོར་ལས་བཅོས་བསྒྱུར་སྐོར་ཤོད་རྒྱུ་མེད”ཅེས་གསལ་ཡོད། གོང་དུ་
བཤད་པའི་དམངས་གཙོའི་བཅོས་བསྒྱུར་ཟེར་བ་དེའི་དོན་ནི་ཕྱི་ལོ་༡༩༥༠ ང་གྲངས་ནང་སི་ཁྲོན་
དང་ཞིང་ཆེན་གཞན་གྱི་བོད་རིགས་ས་ཁུལ་དུ་སྤེལ་བའི་ལས་འགུལ་ཁག་དང་འདྲ་བར་རྒྱ་ནག་
དམར་ཤོག་ཚོགས་པས་བོད་ནང་ས་ཞིང་བཅོས་བསྒྱུར་དང“ཆོས་ལུགས་བཅོས་བསྒྱུར”བཙན་
འགེལ་བྱེད་རྒྱུ་དང་། ད་དུང“གསར་བརྗེར་ངོ་རྒོལ་བྱེད་མཁན་ཚོ”སྡེབ་བཟུང་དང༌། ཁྲིམས་ཐག་
གཅོད་པའམ། ཡང་ན་སྲོག་ཐོག་གཏོང་དགོས་ཞེས་ཤོད་ཀྱི་ཡོད།
རྒྱ་ནག་དམར་དམག་གིས་ཞིབ་པར་གཏན་འབེབས་བྱས་པའི་སྲིད་ཇུས་དེ་ཚོ་ཕྱི་ཟླ་༣ ཚེས་
༢༢ ཉིན་གྱི་ཀྲུང་གུང་ཀྲུང་དབྱང་གི་མཛུབ་སྟོན་ཡིག་ཆའི་ནང་དུའང་བསྐྱར་ཟློས་བྱས་ཡོད་ཅིང༌།
ཡིག་ཆ་དེའི་མགོ་དེ་རང་ལ་འདི་ལྟར་གསལ་ཡོད།
བོད་ས་གནས་སྲིད་གཞུང་གིས་གྲོས་མཐུན་དོན་ཚན་བཅུ་བདུན་བརྡལ་བཤིག་ཏུ་བཏང་
བ་དང་། མེས་རྒྱལ་ལ་རྒྱབ་གཏོད་བྱས་པ། ད་དུང་བོད་ནང་ཕྱོགས་ཡོངས་ནས་ངོ་ལོག་ཟིང་
འཁྲུག་བསླངས་པའི་གནས་སྟངས་འོག་ང་ཚོས་བོད་ཀྱི་མཐོ་རིམ་ཁ་ཕྲལ་རིང་ལུགས་པ་
དང་ཤི་གསོན་ཐག་གཅོད་ཀྱི་དམག་འཐབ་སྔ་སྣུར་བྱེད་དགོས་བྱུང་བ་དང༌། བོད་ཀྱི་གནད་
དོན་རྩ་བ་ནས་ཐག་གཅོད་བྱེད་པའི་ངོ་ལོག་ཟིང་འཁྲུག་ཞོད་འཇགས་སུ་གཏོང་བའི་དམག་
འཁྲུག་གཅིག་མི་རྒྱག་ཐབས་མེད་ཆགས་པ་རེད། དེ་འདྲའི་གནས་སྟངས་འོག་ཀྲུང་དབྱང་
གིས་དང་ཐོག་ལོ་དྲུག་རིང་བཅོས་བསྒྱུར་བྱེད་རྒྱུ་མིན་པའི་སྲིད་ཇུས་གཏན་འབེབས་བྱས་པ་
དེ་རང་བཞིན་གྱིས་མུ་མཐུད་ལག་བསྟར་བྱེད་ཐབས་མེད་པར་གྱུར།
ཀྲུང་གུང་ཀྲུང་དབྱང་གི་མཛུབ་སྟོན་དེའི་ནང་ད་དུང་དམངས་གཙོའི་བཅོས་བསྒྱུར་ལག་བསྟར་བྱེད་
པ་དང༌། “བོད་ལྗོངས་ས་ཁུལ་སྤྱི་ཚོགས་རིང་ལུགས་ཀྱི་ལམ་དུ་འཁྲིད་སྟོན་བྱེད་པའི”དམིགས་
ཡུལ་ནི“རྒྱལ་ཁབ་ལ་རྒྱབ་གཏོད་ཁ་ཕྲལ་གྱི་བྱ་སྤྱོད་རྩ་བ་ནས་མེད་པ་བཟོ”ཆེད་ཡིན་ཞེས་བཀོད་
ཡོད། རྒྱ་ནག་དམར་ཤོག་ཚོགས་པས་བོད་ནང་བཙན་འཛུལ་བྱས་ཏེ་ལོ་བརྒྱད་སོང་རྗེས་གཞི་ནས་
བོད་ལ་བསྒྱུར་བཀོད་བཏང་སྟེ་རྒྱ་ནག་གི་ས་ཁུལ་གཞན་དང་སྒོ་ཀུན་ནས་གཅིག་མཚུངས་བཟོས་
ན་མ་གཏོགས་བོད་ལ་དབང་སྒྱུར་ཆ་ཚང་བ་བྱེད་མི་ཐུབ་པ་ཤེས་པ་རེད།
ཀྲུང་གུང་ཀྲུང་དབྱང་གི་མཛུབ་སྟོན་དེའི་ནང“ང་ཚོས་ད་ལྟའི་དགེ་མཚན་ལྡན་པའི་གནས་
བབས་བེད་སྤྱོད་གང་ལེགས་ཡོང་ཐབས་སུ་ནུས་ཤུགས་གང་ཡོད་བཏོན་ཏེ་དགྲ་བོ་ཁེར་རྐྱང་
དུ་འཇོག་དགོས་པ་དང༌། ང་ཚོས་ད་ལྟ་ཡོངས་གྲགས་འབོད་ཚིག་ནང་ངོ་ལོག་ཟིང་འཁྲུག་ཞོད་
འཇགས་སུ་གཏོང་རྒྱུ་ཁོ་ན་ལས་དམངས་གཙོའི་བཅོས་བསྒྱུར་ལག་བསྟར་བྱེད་རྒྱུའི་སྐོར་ཚིག་
གཅིག་ཀྱང་ཤོད་རྒྱུ་མེད”ཅེས་མང་ཚོགས་ལ་དྲིལ་བསྒྲགས་བྱེད་སྐབས་གཡོ་ཐབས་སྤྱད་དེ་ས་
ཞིང་བཅོས་བསྒྱུར་དང་རྒྱ་ནག་དམར་དམག་འབྲེལ་བ་མེད་པ་བཟོ་དགོས་པའི་བཀའ་བཏང་ཡོད།
གོང་གི་རྒྱ་ནག་དམར་དམག་གི་མཛུབ་སྟོན་དང་འདྲ་བར་མཛུབ་སྟོན་འདི་ཚོའང་རྒྱ་ནག་གཞུང་གི་
ནང་ཁུལ་དཔྱད་གཞིའི་ཡིག་ཆའི་ནང་མ་གཏོགས་ཐོན་མེད་པས། དེས་རྒྱ་ནག་གཞུང་གིས་དྲག་
ཤུགས་སྤྱད་དེ“ངོ་ལོག་ཟིང་འཁྲུག་ཞོད་འཇགས་སུ་བཏང་བ”ནི་མ་རུང་ཁོག་བཅངས་བྱས་པ་ཞིག་
ཡིན་པ་གསལ་པོ་བཟོ་གི་ཡོད།
དེ་རྗེས་རྒྱ་ནག་དམར་ཤོག་ཚོགས་པས་གང་མགྱོགས་བོད་ནང་ཁོ་རང་ཚོའི་འཆར་གཞི་ལག་
བསྟར་བྱས།
ཕྱི་ཟླ་༣ ཚེས་༢༣ ཉིན་རྒྱ་དམག་བོད་ལྗོངས་དམག་ཁུལ་ཁང་གིས་དེ་སྔའི་བོད་གཞུང་གི་
གཤམ་འོག་ལྷ་ས་གྲོང་ཁྱེར་སྲིད་གཞུང་ངམ། སྣང་རྩེ་ཤག་མེད་པ་བཟོས་པ་དང༌། དེའི་ཚབ་ཏུ་ལྷ་
ས་གྲོང་ཁྱེར་དམག་དོན་དོ་དམ་ཨུ་ཡོན་ལྷན་ཁང་གསར་འཛུགས་བྱས་པའི་གསལ་བསྒྲགས་སྤེལ།
ཁོ་ཚོས་ད་དུང་དམག་དོན་དོ་དམ་ཨུ་ཡོན་ལྷན་ཁང་དེས་ལྷ་ས་ཁུལ་གྱི་ཆབ་སྲིད་དང༌། དམག་དོན།
དམངས་སྲིད་སོགས་ཀྱི་ལས་དོན་རྩིས་ལེན་གཉེར་སྐྱོང་བྱས་ཏེ་ལྷ་ས་གྲོང་ཁྱེར་ལ་དམག་གི་དབང་
སྒྱུར་དང་། བོད(རང་སྐྱོང་ལྗོངས)ཧྲིལ་པོར་ཡང་དམག་གི་དབང་སྒྱུར་བྱེད་རྒྱུ་ཡིན་ཞེས་གསལ་
བསྒྲགས་བྱས།
ཕྱི་ཟླ་༣ ཚེས་༢༤ ཉིན་སྐམ་དམག་ཨང་༥༤ པའི་སྤྱི་ཁྱབ་དམག་དཔོན་ཏིང་ཧྲེང་དང༌།
ཆབ་སྲིད་ཨུ་ཡོན་ཤད་ཅཱ་ཞང༌། དེ་བཞིན་ལས་ཁུངས་ཀྱི་ཁོངས་མི་ཁ་ཤས་སོགས“དཔུང་སྡེ་
ཨང་༣༠༢ བཀོད་འདོམས་ཁང”གི་སྔོན་སྐྱོད་མི་སྣ་ཁག་གཅིག་གནམ་གྲུར་བསྡད་དེ་ལྷ་སར་
བསྐྱོད། “དཔུང་སྡེ་ཨང་༣༠༢ བཀོད་འདོམས་ཁང”ནི་རྒྱ་དམག་གིས་ནང་ཁུལ་དུ་“་ཏིང་བཀོད་
འདོམས་ཚན་པ”ཞེས་བོས་པའི་ཁྲེན་ཏུའུ་དམག་ཁུལ་ཁང་གི་བོད་སྐྱོད་དཔུང་སྡེའི་བཀོད་འདོམས་
ལས་ཁུངས་རེད།
ཉིན་དེ་རང་ལ་གང་མགྱོགས་ཁྱབ་བསྒྲགས་བྱེད་རྒྱུའི“ཀྲུང་ཧྭ་མི་དམངས་སྤྱི་མཐུན་རྒྱལ་ཁབ་
རྒྱལ་སྲིད་སྤྱི་ཁྱབ་ཁང་གི་བཀའ་རྒྱའི”མ་ཟིན་གཏན་འཁེལ་བྱུང་སྟེ་ཡིག་ཆ་དེ་ཀྲུང་དབྱང་མི་རིགས་
ལས་དོན་ཨུ་ཡོན་ལྷན་ཁང་ལ་བོད་ཡིག་ཏུ་སྒྱུར་རྒྱུར་སྤྲད།
ཕྱི་ཟླ་༣ ཚེས་༢༦ ཉིན་བོད་ལྗོངས་དམག་ཁུལ་ཁང་གི་དམག་སྤྱི་ཀྲང་གོ་ཧྭ་གནམ་གྲུར་
བསྡད་དེ་ལྷ་སར་ཕྱིར་ལོག་བྱས་པ་དང༌། རྒྱ་དམར་བོད་ཀྱི་ལས་དོན་ཨུ་ཡོན་ལྷན་ཁང་གི་ལས་
ཀའི་འགན་བླངས། བོད་ཀྱི་ལས་དོན་ཨུ་ཡོན་ལྷན་ཁང་གིས་དེ་སྔོན“འཐབ་ཕྱོགས་གཅིག་
གྱུར”གྱི་ལས་དོན་གཙོ་བོར་བྱས་ཡོད་ཀྱང༌། མཚམས་དེར་དེའི་ལས་འགན་གཙོ་བོ“ངོ་ལོག་ཟིང་
འཁྲུག་ཞོད་འཇགས་སུ་གཏོང་རྒྱུ”དང་། “མང་ཚོགས་ལ་སྐུལ་སློང་བྱེད་རྒྱུ།” དུས་མཚུངས་སུ་
ས་གནས་གང་སའི་བོད་དམག་གི་མཚོན་ཆ་རྩིས་ལེན་དང༌། གཞི་རིམ་སྲིད་དབང་བསྡུ་ལེན། བོད་
གཞུང་བཀའ་ཤག་དང“ལྷ་སའི་དོན་རྐྱེན”ནང་ཞུགས་མཁན་མཐོ་རིམ་མི་སྣའི་རྒྱུ་ནོར་ཐོག་རྒྱ་ནག་
གཞུང་གི་ཐམ་ཀ་མནན་ཏེ་ཉར་ཚགས་དང་གཞུང་བཞེས་གཏོང་རྒྱུ་ཆགས་ཡོད།
་ཟླ་༣ ཚེས་༢༧ ཉིན“ཏིང་བཀོད་འདོམས་ཚན་པའི”ལས་བྱེད་ལྷག་མ་རྣམས་ལན་ཀྲུའུ་
ནས་གནམ་གྲུར་བསྡད་དེ་ལྷ་སར་འབྱོར་བ་དང་། ཤིན་ཧྭ་གསར་འགྱུར་ཁང་གིས་དམིགས་བསལ་
གནམ་གྲུ་བཏང་ནས་“རྒྱལ་སྲིད་སྤྱི་ཁྱབ་ཁང་གི་བཀའ་རྒྱ”བོད་དུ་བསྐྱལ།
ཕྱི་ཟླ་༣ ཚེས་༢༨ ཉིན་ཀྲའུ་ཨེན་ལད་ཀྱིས“བོད་ས་གནས་སྲིད་གཞུང”མེད་པ་བཟོས་པ་
དང་། དེའི་ཚབ་ཏུ་བོད་རང་སྐྱོང་ལྗོངས་གྲ་སྒྲིག་ཨུ་ཡོན་ལྷན་ཁང་གིས་བོད་ཀྱི་སྲིད་དབང་སྐྱོང་རྒྱུ་
ཡིན་པའི་“རྒྱལ་སྲིད་སྤྱི་ཁྱབ་ཁང་གི་བཀའ་རྒྱ”ཡོངས་ཁྱབ་གསལ་བསྒྲགས་བྱས། གསལ་བསྒྲགས་
དེའི་ཁོངས་སུ་རྒྱ་ནག་གཞུང་གིས“ངོ་ལོག་པར”ངོས་བཟུང་བའི་མི་༡༨ བོད་རང་སྐྱོང་ལྗོངས་གྲ་
སྒྲིག་ཨུ་ཡོན་ལྷན་ཁང་གི་ལས་གནས་ནས་ཕུད་པ་དང༌། “བཙན་ཁྲིད”བྱས་པའི་ཏཱ་ལའི་བླ་མའི་
ཚབ་ཏུ་པཎ་ཆེན་རིན་པོ་ཆེ་བོད་རང་སྐྱོང་ལྗོངས་གྲ་སྒྲིག་ཨུ་ཡོན་ལྷན་ཁང་གི་འགན་འཛིན་དུ་
བསྐོས་པ་རེད།དེ་ཉིན“ཏིང་བཀོད་འདོམས་ཚན་པའི”སྔོན་སྐྱོད་དམག་དཔུང་གི་མདའ་ཤོག་ཨང་
༤༠༡ ལྷ་སར་འབྱོར།
ཕྱི་ཟླ་༣ ཚེས་༢༩ ཉིན་མི་དམངས་ཉིན་རེའི་ཚགས་པར་ཐོག་རྒྱལ་སྲིད་སྤྱི་ཁྱབ་ཁང་གི་
བཀའ་རྒྱ”སྤེལ་བས“ལྷ་སའི་དོན་རྐྱེན”བྱུང་ནས་ཉིན་༡༩ སོང་རྗེས་དང༌། རྒྱལ་སྤྱིའི་ཐོག་གནས་
ཚུལ་དེ་ཐོན་ནས་ཉིན་༨ སོང་རྗེས་རྒྱ་ནག་མི་མང་གིས་བོད་ནང་གནས་ཚུལ་ཆེན་པོ་ཞིག་བྱུང་བ་
གཞི་ནས་ཤེས་རྟོགས་བྱུང་བའམ། ཉུང་མཐར་ཡང་རྒྱ་ནག་དམར་ཤོག་ཚོགས་པའི་ཤོད་ཚུལ་དེ་
ཐོས་པ་རེད། སྤྱིར་གནས་ཚུལ་དེ་རྒྱ་ནག་“རྒྱལ་ནང་གི་གནས་ཚུལ”ཞིག་ཡིན་པའི་ཁུལ་ཡིན་ཡང་།
དེ་རྒྱ་མི་ཚོས་འཛམ་གླིང་མི་མང་གི་རྗེས་ལ་མ་གཏོགས་ཤེས་མེད།
ཕྱི་ལོ་༡༩༥༩ ལོའི་ཟླ་༣ ཚེས་༢༨ ཉིན་ཤིན་ཧྭ་གསར་འགྱུར་ཁང་གིས“ལྷ་སའི་དོན་རྐྱེན”ཐོག་
གཞུང་འབྲེལ་གསལ་བསྒྲགས་ཤིག་སྤེལ། གསལ་བསྒྲགས་དེའི་ནང་དོན་རྐྱེན་དེ་ནི“མཐོ་རིམ་
ལོག་སྤྱོད་ཤོག་ཁག་གིས་བསམ་ངན་ཁོག་ལ་བཅུག་སྟེ་ངན་སྐུལ་བྱས་པའི་དྲག་པོའི་ངོ་ལོག་ཟིང་
འཁྲུག”ཅིག་རེད་ཅེས་དང༌། “ངོ་ལོག་པ་དེ་ཚོས་ཟླ་༣ཚེས་༡༧ཉིན་འཛེམ་ཟོན་སྤུ་ཙམ་ཡང་མེད་
པར་ཏཱ་ལའི་བླ་མ་ལྷ་ས་ནས་བཙན་ཁྲིད”བྱས་ཞེས་བཀོད་ཡོད། འོན་ཀྱང༌། མཚམས་དེར“ལྷ་
སའི་དོན་རྐྱེན”རྒྱལ་སྤྱིའི་ཐོག་གནས་ཚུལ་གསར་པ་མིན་པ་དང༌། ཧ་ལམ་མི་ཚང་མས་ཏཱ་ལའི་བླ་
མ་བདེ་ཐང་ངང་སྐྱབས་བཅོལ་དུ་འབྱོར་བའི་གནས་ཚུལ་ཐོས་ཟིན་པས་རྒྱ་མིས་ཏཱ་ལའི་བླ་མ་བཙན་
ཁྲིད་བྱས་ལུགས་ཀྱི་གནས་ཚུལ་རྫུན་བཟོ་བྱས་པར་དོ་སྣང་དང་ཆ་འཇོག་བྱེད་མཁན་བྱུང་མེད། དེ་
དུས་འཛམ་གླིང་རྒྱལ་ཁབ་འདྲ་མིན་གྱི་གསར་འགོད་པ་ཧ་ཅང་མང་པོ་ཏཱ་ལའི་བླ་མ་རང་གི་ཞལ་
ནས་ལྷ་སའི་གནས་ཚུལ་ལ་རྒྱུས་ལོན་བྱེད་པར་རྒྱ་གར་དུ་འཚང་ག་ཤིག་ཤིག་གིས་སླེབས་ཡོད།
རྒྱ་མིའི་གཞུང་འབྲེལ་གསལ་བསྒྲགས་དེའི་ནང“ལྷ་སའི་དམག་འཁྲུག”སྐབས་བོད་རྒྱ་ཕྱོགས་
གཉིས་ཀྱི་མི་གྲངས་ག་ཚོད་ལ་ཤི་རྨས་བྱུང་ཡོད་པའི་གྲངས་འབོར་མ་བཀོད་པར། དེ་བས“ཐོག་
མའི་བསྡོམས་རྩིས་ལྟར་ན། ཚེས་༢༣ ཉིན་གྱི་མཚམས་སུ་ངོ་ལོག་བོད་དམག་༤༠༠༠ ལྷག་
འཛིན་བཟུང་བྱས”ཞེས་ཚོར་ཤུགས་ཆུང་བའི་བཙོན་པའི་གྲངས་འབོར་གླེངས་ཡོད། ལྷ་སར་
དམག་འཁྲུག་ཅིག་བྱུང་ཡོད་པས་ཤི་རྨས་བྱུང་བའི་མི་གྲངས་ནི་སྔ་རྗེས་མ་གཏོགས་གསལ་བཤད་
བྱེད་དགོས་པའི་གནད་དོན་ཞིག་ཡིན་ཡང༌། རྒྱ་ནག་གཞུང་གིས་ལྕགས་པོ་རི་དང་ནོར་བུ་གླིང་
ཁར་མེ་སྒྱོགས་ཀྱི་དྲག་རྒོལ་ཆེན་པོ་བྱས་པ་མང་ཚོགས་ལ་ཤོད་འདོད་མེད། དེར་བརྟེན། རྒྱ་མིའི་
ཡིག་ཆ་རྙིང་པ་མང་ཆེ་བའི་ནང་ལྷ་སའི་དམག་འཁྲུག་སྐབས་ཤི་རྨས་ཕོག་པའི་བོད་རྒྱའི་མི་གྲངས་
སྐོར་གཞུང་འབྲེལ་གསལ་བསྒྲགས་དེའི་བརྗོད་བབས་དང་མཐུན་པར་བཤད་ཡོད་པ་དང་། དུས་
ཕྱིས་ཀྱི་ཡིག་ཆའི་ནང་ཕན་ཚུན་མཐའ་གཅིག་ཏུ་གཅིག་མཐུན་མིན་པའི་གྲངས་འབོར་བཀོད་ཡོད།
མི་ལོ་བཅུ་ཕྲག་མང་པོའི་རྗེས་ལ་ཕྱི་ལོ་༡༩༩༣ ལོར་ཇིའི་ཡའུ་རྕོན་གྱིས་ལྷ་སའི་དམག་
འཁྲུག་ནང་ཤི་རྨས་ཕོག་པའི་མི་གྲངས་ཀྱི་གནད་དོན་ཐོག་ལག་པ་བཅངས་ཡོད་པས་ཁོང་ཕལ་
ཆེར་བརྗོད་གཞི་དེའི་ཐོག་ཞིབ་འཇུག་བྱེད་མཁན་རྒྱ་རིགས་ལོ་རྒྱུས་སྨྲ་བ་ཐོག་མ་དེ་ཡིན་སྲིད།
འོན་ཀྱང། ཁོང་གིས“གཡུལ་སར་མི་དམངས་བཅིངས་འགྲོལ་དམག་གི་དཔོན་པོ་དང་དམག་
དཀྱུས་མི་གྲངས་༦༣ ལ་སྲོག་སྐྱོན་དང༌། མི་གྲངས་༢༡༠ ལ་རྨས་སྐྱོན་ཕོག”ཅེས་རྒྱ་ཕྱོགས་
ཀྱི་ཤི་རྨས་ཕོག་པའི་མི་གྲངས་ཁོ་ན་ལས་བཀོད་མེད། ཁོང་གིས་ད་དུང་རྒྱ་དམག་གིས“བོད་པའི་
དཔོན་རིགས་དང་དམག་མི་༥༣༦༠ འཛིན་བཟུང་བྱས”ཞེས་རྒྱ་ནག་གཞུང་འབྲེལ་གྱི་གསལ་
བསྒྲགས་ནང་གསལ་བ་དང་མི་མཐུན་པ་ཞིག་བཤད་ཡོད།
ཕྱི་ལོ་༡༩༩༥ ལོར་པར་སྐྲུན་བྱས་པའི་རྒྱ་ནག་གཞུང་གི་ནང་ཁུལ་དཔྱད་གཞིའི་ཡིག་ཆ་
ཞིག་ནང“མི་དམངས་བཅིངས་འགྲོལ་དམག་གིས་མི་གྲངས་༡༠༠༠ ལྷག་ཙམ་གྱི་སྟོབས་ཤུགས་
ལ་བརྟེན་ནས་དྲག་ཆས་སྤྲས་པའི་ངོ་ལོག་པ་༥༣༠༠ ལྷག་བསད་རྨས་འཛིན་བཟུང་བྱས”ཞེས་
བཀོད་དེ་ཤི་རྨས་ཕོག་པའི་བོད་པའི་གྲངས་འབོར་ཟུར་ཙམ་བསྟན་ཡོད་ཀྱང༌། གྲངས་འབོར་དེ་
ངེས་བརྟན་གདེང་འཁེལ་བ་ཞིག་མ་རེད། ཟླ་བ་གཉིས་ཀྱི་རྗེས་ལ་པར་སྐྲུན་བྱས་པའི་རྒྱ་ནག་དམར་
ཤོག་ཚོགས་པའི་ལོ་རྒྱུས་ཡིག་ཆ་ཞིག་ནང་་ཁྱོན་བསྡོམས་ངོ་ལོག་ཟིང་འཁྲུག་སློང་མཁན་༥༣༠༠
ལྷག་ནུས་མེད་བཟོས་པ་དང༌། དེའི་ཁྲོད་ནས་བསད་པ་༥༤༥ དང་རྨས་སྐྱོན་བཏང་བ་དང་འཛིན་
བཟུང་བྱས་པ་༤༨༠༠ ལྷག་ཡོད”ཅེས་བཀོད་དེ་ཆེས་ཐོག་མར་ཤི་རྨས་ཕོག་པའི་བོད་པའི་
གྲངས་འབོར་མང་ཚོགས་ལ་ཡོངས་གྲགས་བྱས་པ་རེད། ཕྱི་ལོ་༢༠༠༨ ལོའི་རྒྱ་ནག་གཞུང་གི་
ཡིག་ཆ་ཕྱོགས་བསྒྲིགས་ཤིག་ནང་ཤི་སྐྱོན་ཕོག་པའི་བོད་པའི་གྲངས་འབོར་༥༤༥ ཞེས་གཅིག་
མཚུངས་སུ་བཀོད་ཡོད་ཀྱང༌། རྨས་སྐྱོན་ཕོག་པ་དང་འཛིན་བཟུང་ཐེབས་པའི་གྲངས་འབོར་ལ་
འགྱུར་བ་ཏོག་ཙམ་བཏང་སྟེ་༤༨༡༥ ཞེས་བཀོད་ཡོད།
དེ་ཚོ་ནི་རྒྱ་ནག་གཞུང་གིས་དུས་ད་ལྟ་བར“ལྷ་སའི་དམག་འཁྲུག”ནང་བོད་པ་ཇི་ཙམ་ཤི་
རྨས་བྱུང་བའི་གྲངས་འབོར་ཡོངས་གྲགས་བྱས་པ་ཁོ་ན་ཡིན་ཞིང་། དེ་ཚོ་ཚང་མ་ཡིག་ཆ་མང་པོའི་
ནང་ཡང་ནས་ཡང་དུ་ལུང་འདྲེན་བྱས་པའི་རྒྱ་དམར་བོད་ཀྱི་ལས་དོན་ཨུ་ཡོན་ལྷན་ཁང་གི་ཕྱི་ལོ་
༡༩༥༩ ལོའི“ངོ་ལོག་པ”བདུན་སྟོང་”ཞེས་པའི་ཚོད་དཔག་དེ་གཞིར་བཞག་པ་དང༌། དེ་ལས་མི་
བརྒལ་བ་བྱས་པ་ཤ་སྟག་རེད།
དེ་ལྟར་ཡང༌། གྲངས་འབོར་དེ་ཚོ་རྒྱ་ཡིག་ཡིག་ཆ་གཞན་ནང་གསལ་བའི་གྲངས་འབོར་
དང་མགོ་ཐུག་གི་མེད། ཇིའི་ཡའུ་ཧྲོན་གྱིས་ཤི་རྨས་ཕོག་པའི་བོད་པའི་སྤྱི་ཡོངས་གྲངས་འབོར་
ཐོག་ཐད་ཀར་གང་ཡང་མ་བཤད་པར་ལྕགས་པོ་རི་གཅིག་པུར“ཁམས་པ་ངོ་ལོག་ཇག་པ་དགུ་
སྟོང”ཡོད་ཅེས་བཤད་ཡོད་པ་དང༌། རྒྱ་དམག་གིས་དེར་མེ་སྒྱོགས་ཀྱི་དྲག་རྒོལ་བྱེད་སྐབས་ཁོ་ཚོ་
གཅིག་ཀྱང་གསོན་པོར་ཐར་མེད་ཅེས་བཤད་ཡོད་པས་དེས་བོད་པ་ག་ཚོད་ལ་ཤི་སྐྱོན་ཕོག་ཡོད་
པ་ལམ་ཙམ་གསལ་པོ་བཟོས་ཡོད། ཁོང་གི་ཚོད་དཔག་དེ་སྤྱིར་དོགས་པ་ཟ་དགོས་པ་ཞིག་ཡིན་པ་
སྨོས་དགོས་མེད་ཡིན་ཡང༌། དེ་ལྷ་སའི་དམག་འཁྲུག་ཧྲིལ་པོའི་ནང་ཁྱོན་བསྡོམས་བོད་པ་༥༤༥
མ་གཏོགས་ཤི་མེད་ཅེས་པའི་རྒྱ་ནག་གཞུང་འབྲེལ་གྱི་གྲངས་འབོར་དང་ཧེ་བག་ཆེན་པོ་ཡོད།
ལོ་མང་རིང་རྒྱ་ནག་གཞུང་གི་ཡིག་ཆའི་ནང་བོད་པ་ཤི་རྨས་ཕོག་པའི་གྲངས་འབོར་ལ་གཅོག་
འཕྲི་བྱེད་པའི་གོམས་སྲོལ་ཞིག་ཡོད་པ་བཞིན་རྒྱ་དམག་གིས་ནོར་བུ་གླིང་ཁར་མེ་སྒྱོགས་ཀྱི་དྲག་
རྒོལ་བྱས་ཏེ་བོད་པ་ཤི་རྨས་བྱུང་བའི་གྲངས་འབོར་ལའང་ཁོ་ཚོས་དེ་བཞིན་གཅོག་འཕྲི་བྱས་
ཡོད། ཕྱི་ལོ་༡༩༨༩ ལོར་པར་སྐྲུན་བྱས་པའི་མེ་སྒྱོགས་མདའ་ཤོག་གི་བརྒྱ་དཔོན་ཝང་གོ་ཀྲན་གྱི་
ཕྱིར་དྲན་རྩོམ་ཡིག་ལྟར་ན། དེ་ཉིན་ནོར་གླིང་ཕོ་བྲང་དུ“ངོ་ལོག་ཇག་པ་ལྔ་སྟོང་ལས་མང་བ་རུབ་
འཛོམས་བྱས”ཡོད་པ་དང་། བོད་པ་སྟོང་ཕྲག་ཁ་ཤས་ཀྱིས་ཕོ་བྲང་གི་བྱང་ཕྱོགས་སུ་འབྲོས་རྩིས་
བྱེད་སྐབས་ཁོང་ངོ་མས་ཁོ་ཚོའི་ཐོག་ཏུ་མེ་སྒྱོགས་རྒྱག་དགོས་པའི་བཀའ་བཏང་ནས“ཁོ་ཚོ་ཚང་
མ་རང་སར་རྩ་མེད་བཏང”ཡོད། ཁོང་གིས་རྩོམ་ཡིག་དེའི་ནང་ད་དུང་སྤོབས་པ་ཆེན་པོས་བོད་
པ་སྟོང་ཕྲག་མང་པོ་ཁ་ཕྱོགས་གཞན་དུ་འབྲོས་པའམ། ཡང་ན་ཁུག་ཀྱོག་ལ་ཡིབ་སྡོད་སྐབས་རྒྱ་
དམག་གིས་མེ་སྒྱོགས་བརྒྱབ་སྟེ་དམར་གསོད་ཇི་ལྟར་བཏང་བའི་སྐོར་འགྲེལ་བཤད་བརྒྱབ་ཡོད་
པ་དང༌། ཇིའི་ཡའུ་ཧྲོན་གྱིས་ཀྱང་ཁོ་རང་གི་དེབ་ནང་དེ་བཞིན་འགྲེལ་བཤད་བརྒྱབ་ཡོད། གལ་
ཏེ་ཝང་གོ་ཀྲན་དང་ཇིའི་ཡའུ་ཆྩོན་གྱི་སྐད་ཆ་དེ་ཚོ་བདེན་པ་ཡིན་ན་ལྷ་སའི་དམག་འཁྲུག་ཧྲིལ་
པོའི་ནང་བོད་པ་༥༤༥ མ་གཏོགས་ཤི་མེད་ཅེས་པའི་རྒྱ་ནག་གཞུང་འབྲེལ་གྱི་གྲངས་འབོར་དང་
འགལ་ཟླ་རེད།
འོན་ཀྱང༌། ཕྱི་ལོ་༢༠༠༨ ལོའི་རྒྱ་ནག་གཞུང་གི་ཡིག་ཆ་ཕྱོགས་བསྒྲིགས་ཤིག་ནང་ཤི་རྨས་
ཕོག་པའི་བོད་པའི་གྲངས་འབོར་སྦས་བསྐུངས་བྱས་ཏེ་རྒྱ་དམག་གིས་ནོར་བུ་གླིང་ཁར་མེ་སྒྱོགས་
ཀྱི་དྲག་རྒོལ་བྱས་པའི་སྐོར་འདི་ལྟར་སྟབས་བདེ་པོར་བཤད་ཡོད་དེ།
ལྕགས་པོ་རི་ཤོར་རྗེས་ནོར་བུ་གླིང་ཁ་ཧམ་བཟུང་བྱེད་མཁན་དྲག་ཆས་སྤྲས་པའི་ངོ་ལོག་
པ་ཚོ་མི་དམངས་བཅིངས་འགྲོལ་དམག་གི་ཤུགས་དྲག་ཆེ་བའི་མེ་སྒྱོགས་ཀྱི་ཟིལ་རྔམ་མི་
བཟོད་པར་འདར་སིག་འཆོར་འགོ་ཚུགས། ངོ་ལོག་རྟ་དམག་ཉིས་བརྒྱ་ལྷག་གིས་ལྷ་ས་
གཙང་པོ[སྐྱིད་ཆུ]བརྒལ་ཏེ་ལྷོ་ཕྱོགས་སུ་འབྲོས་རྩིས་བྱེད་སྐབས་མདའ་ཤོག་༡༥༩ པའི་
བརྒྱ་ཤོག་བདུན་པས་ཕར་རྒོལ་བྱས་ཏེ་ཁོ་ཚོ་ཕྱིར་ལོག་བྱེད་དགོས་བཟོས། ད་དུང་ཁོ་ཚོ་
མི་༡༠༠༠ ལྷག་གིས[ནོར་གླིང་ཕོ་བྲང་གི]བྱང་ཕྱོགས་སུ་འབྲོས་རྩིས་བྱས་ཀྱང༌། མདའ་
ཤོག་༣༠༨ ཀྱིས་ཁོ་ཚོར་མེ་སྒྱོགས་ཤུགས་དྲག་གིས་བརྒྱབ་སྟེ་བཀག་འགོག་བྱས་པ་
དང༌། ཁོ་ཚོ་མང་ཆེ་བ་ནོར་བུ་གླིང་ཁའི་ནང་ཕྱིར་ལོག་བྱེད་དགོས་བྱུང༌།
ལྷ་སའི་དམག་འཁྲུག་སྐབས་རྒྱ་དམག་གིས་ས་གནས་མང་པོར་དྲག་རྒོལ་ཟམ་མི་ཆད་པ་བྱས་
ཡོད་ཅིང༌། ལྕགས་པོ་རི་དང་ནོར་བུ་གླིང་ཁ་དེ་ཚོའི་ཁྲོད་ནས་གཉིས་རེད། འོན་ཀྱང༌། ར་མོ་ཆེ་
དང༌། གཙུག་ལག་ཁང༌། ཨ་འབྲུག་ཚང༌། ཀུན་བདེ་གླིང་གཞིས་ཀ །ཕོ་བྲང་པོ་ཏ་ལའི་གཤམ་གྱི་
ཞོལ་གྲོང་རྡལ་སོགས་ས་གནས་གཞན་དུ་བོད་པ་ག་ཚོད་ལ་ཤི་རྨས་བྱུང་བ་རྒྱ་མིའི་ཡིག་ཆའི་ནང་
དམིགས་སུ་བཀར་ནས་གང་ཡང་བཀོད་མེད་ཀྱང་། དེ་ཚོར་བོད་པ་གཅིག་ཀྱང་ཤི་རྨས་བྱུང་མེད་
པ་མི་སྲིད་པ་རེད།
རྒྱུ་མཚན་གང་ཡིན་རྗེས་དཔག་བྱེད་རྒྱུ་ཙམ་ལས་མེད་ཀྱང་ལྷ་སའི་དམག་འཁྲུག་དངོས་སུ་
བརྒྱུད་མྱོང་མཁན་བོད་པ་ཚོས་རང་གི་ཕྱིར་དྲན་རྩོམ་ཡིག་དང་མི་ཚེའི་ལོ་རྒྱུས་ནང་ཤི་རྨས་ཕོག་
པའི་མི་གྲངས་ཁ་གསལ་བཞག་མེད་པས་ང་ཚོར་མཁན་ཆུང་རྟ་ར་བས་རྒྱ་མིས་ནོར་བུ་གླིང་ཁར་
མེ་སྒྱོགས་བརྒྱབ་སྟེ་གཏོར་བཅོམ་གཏོང་སྐབས“བོད་མི་སྟོང་ཕྲག་བརྒལ་བ་བསྡེབས་གསོད་
ཤོར”ཞེས་པའི་ཚོད་དཔག་གྲངས་འབོར་ཙམ་ལས་མེད། དེས་མ་ཚད་དམག་འཁྲུག་དེའི་མཇུག་
འབྲས་ལ་བརྟེན་ནས་བོད་པ་གྲངས་ལས་འདས་པའི་མི་ཚེ་ཆུད་ཟོས་སུ་སོང་ཡོད་པའང་གསལ་ཁ་
འདོན་དགོས་ངེས་རེད། དེ་དུས་བོད་པ་ཁ་ཤས་ཀྱིས་འཕན་པོའི་ཕྱོགས་སུ་འབྲོས་ཐབས་བྱས་ཀྱང་
རྒྱ་དམག་གིས་རྗེས་འདེད་བཏང་སྟེ་ཚང་མ་བསད་པ་དང༌། བོད་པ་མང་པོ་ཞིག་ལོ་མང་པོའི་རིང་
རྒྱ་མིའི་བཙོན་ཁང་ནང་སྡུག་པོ་མྱོང་དགོས་བྱུང་བའམ། ཡང་ན་བཙོན་ཁང་ནང་ཤི་ཡོད། དམག་
འཁྲུག་མཚམས་ཆད་མ་ཐག་རྒྱ་དམག་གིས་གྲྭ་བཞི་དམག་སྒར་དང་། ནོར་གླིང་ཕོ་བྲང་གི་སྐུ་སྲུང་
དམག་སྒར། ད་དུང་སྐུ་དྲག་གི་གཞིས་ཀ་སོགས་ཁང་པ་མང་པོ་བོད་པ་འཇུག་སའི་གནས་སྐབས་
ཀྱི་བཙོན་ཁང་དུ་བསྒྱུར། རྒྱ་མིས་བོད་པ་ཁ་ཤས་ལྷ་སའི་ནང་ངལ་རྩོལ་ཁྲལ་རྒྱུག་ཏུ་ཉར་ཏེ་ལྷ་
སའི་ལུས་རྩལ་ཁང་དང་། རྔ་ཆེན་གློག་ཁང་། དམག་ཁུལ་ཁང་སྨན་ཁང་སོགས་འཛུགས་སྐྲུན་ལས་
གཞི་མང་པོར་ལས་ཀ་བསྐུལ་བ་དང༌། བཙོན་པ་གཞན་དག་ཚོ་རྒྱ་ནག་ནང་སར་ས་རྒོད་སློག་པར་
བཏང་བ་རེད། བོད་པ་མང་པོ་ཞིག་རྒྱ་མིའི་བཙོན་ཁང་ནང་ལོ་ཉི་ཤུ་ལྷག་སྡོད་དགོས་བྱུང་ཡོད་པ་
དང༌། ཁོ་ཚོར་ཕྱི་ལོ་༡༩༧༩ ལོར་ཏཱ་ལའི་བླ་མས་སྐུ་ཚབ་ཚོགས་པ་དང་པོ་བོད་ནང་མ་བཏང་བར་
བཙོན་འགྲོལ་ཐོབ་མེད།
ལྷ་སའི་དམག་འཁྲུག་རྗེས་རྒྱ་མིས་བོད་པའི་རྒྱུ་དངོས་ཇི་ཙམ་རྐུ་འཁྱེར་བྱས་པའི་ཐོག་
དོགས་དྲི་མང་པོ་ཡོད། དེའང“ངོ་ལོག་ཟིང་འཁྲུག་ནང་ཞུགས་མཁན་ཡིན་ཕྱིན་མི་དེ་ཚོའི་ས་ཞིང་
་དང༌། ཁང་པ། སྒོ་ཕྱུགས་སེམས་ཅན། ཟ་འབྲུ། ཞིང་ལས་ཡོ་བྱད་སོགས་ཚང་མ་གཅིག་ཀྱང་
མ་ལུས་པར་གཞུང་བཞེས་བཏང་སྟེ་ཞིང་པ་ཚོར་བསྐྱར་འགྲེམས་བྱེད་དགོས”པ་རྒྱ་ནག་གཞུང་
གི་སྲིད་ཇུས་ཡིན་ཡང་། རྒྱ་མིས་བོད་ནང་དངོས་སུ་དེ་ལྟར་བྱས་མེད། རྒྱ་མིའི་དམག་དཔུང་དང་
། ལས་ཁུངས། རྒྱལ་གཉེར་ཞིང་ར་སོགས་ཀྱིས་ག་ས་གར་བོད་པའི་ཞིང་ཁ་དང༌། སྒོ་ཕྱུགས་
སེམས་ཅན། འབྲོག་ར་སོགས་བདག་ཉར་བྱས་པ་དང༌། གྲོང་ཁྱེར་ནང་གི་རྒྱ་མིའི་ལས་ཁུངས་དང་
དམག་དཔུང་གིས་བོད་པའི་སྐུ་དྲག་གི་གཞིས་ཁྱིམ་དེ་ཚོ་བདག་ཉར་བྱས་པ་ལས་མང་ཚོགས་
ལ་འགྲེམས་སྤྲོད་བྱས་མེད། རྗེས་ལ་ཀྲུང་གུང་ཀྲུང་དབྱང་གིས་ཁང་པ་དེ་ཚོའི་སྐོར་ལ་དམིགས་
སུ་བཀར་ནས་་གཞུང་བཞེས་བཏང་སྟེ[རྒྱ་མིའི]ལས་ཁུངས་དང་དམག་དཔུང་ལ་རྩིས་སྤྲོད་བྱས་
ཟིན་པའི་དེ་སྔའི་བོད་ས་གནས་སྲིད་གཞུང་གི་རིམ་བཞི་ཡན་གྱི་ངོ་ལོག་ཟིང་འཁྲུག་སློང་མཁན་
དཔོན་རིགས་དང༌། གྲོང་ཁྱེར་ནང་གནས་སྡོད་ངོ་ལོག་ཟིང་འཁྲུག་སློང་མཁན་ཡུལ་དཔོན་དང་འགོ་
དཔོན་གྱི་ཁང་པ་དེ་ཚོ་ལས་ཁུངས་དང་དམག་དཔུང་གིས་མུ་མཐུད་བདག་ཉར་དང་བེད་སྤྱོད་
གཏོང་ཆོག་པ་དང༌། བགོ་བཤའ་བརྒྱབ་སྟེ་མང་ཚོགས་ལ་ཕྱིར་སྤྲོད་བྱེད་མི་དགོས”ཞེས་གཏན་
འབེབས་བྱས་ཡོད། མི་མང་གི་ལག་ནས་གཞུང་བཞེས་བཏང་བའི་རྒྱུ་དངོས་ཐོག་ལ་ཀྲུང་གུང་ཀྲུང་
དབྱང་གིས་གཏན་འབེབས་འདི་ལྟར་བྱས་ཡོད།
གང་ཞིག་སྤྱི་པར་དབང་བ་དང༌། གང་ཞིག་མང་ཚོགས་ལ་འགྲེམས་སྤྲོད་བྱེད་དགོས་རིགས་
ཡིན་པ་དབྱེ་བ་གསལ་པོ་འབྱེད་དགོས། འབྲུ་རིགས་དང་། མར། ཇ། གསེར། དངུལ།
ཚོང་ཟོག་འབོར་ཆེན་དང༌། རླངས་འཁོར། རླངས་འཁོར་གྱི་ཆ་ལག །འཛུགས་སྐྲུན་རྒྱུ་
ཆ། ད་དུང་ལག་ཐོགས་ཆུ་ཚོད། སྒྲ་སྡུད་འཕྲུལ་འཁོར(རླུང་འཕྲིན) པར་ཆས། རྐང་འཁོར།
གདན་སོབ་སོབ་སོགས་འཛད་སྤྱོད་དངོས་པོ་སྤུས་ལེགས་རིགས་རྒྱལ་ཁབ་ཀྱི་ནོར་སྲིད་
ཡོང་འབབ་ལ་བརྩིས་ཏེ་ཐག་གཅོད་བྱེད་དགོས།
བོད་པའི་རྒྱུ་དངོས་དེ་ལྟར་རྐུ་འཕྲོག་བྱས་ཏེ་རྒྱ་ནག་གཞུང་དང་ལས་བྱེད་ལ་ཡང་སྙིང་ཡོང་འབབ་
ཇི་ཙམ་བྱུང་ཡོད་པ་ད་བར་ཡོངས་གྲགས་བྱས་མེད་ཅིང༌། རྒྱ་ནག་གཞུང་གིས“ཞིང་བྲན་བཅིངས་
འགྲོལ”གཏོང་བ་དང་། “ས་གནས་ཀྱི་འགོ་པ་གདུག་རྩུབ་ཅན་ལ་རྡུང་རྡེག་བཏང་ནས་ས་ཞིང་མི་
མང་ལ་བགོ་འགྲེམས”བྱེད་པའི་མིང་ཐོག་ཏུ་ལག་བསྟར་བྱས་པའི་ལས་འགུལ་དེའི་ཁྲོད་གཞུང་
བཞེས་བཏང་བའི“འཛད་སྤྱོད་དངོས་པོ་སྤུས་ལེགས”རིགས་ཀྱི་ཁྲོད་ནས་མང་པོ་ཞིག་ཐོག་མར་རྒྱ་
ནག་གཞུང་གི་ལས་ཁུངས་དང་། དམག་དཔུང༌། ལས་བྱེད་ཀྱིས་བདག་གིར་བྱས་པ་དང༌། དེ་རྗེས་
ལྷག་མའི་ཁྲོད་ནས་མང་པོ་ཞིག་རྒྱལ་ཁབ་ནོར་སྲིད་ལ་བདག་ལུགས་བཤད་དེ་རྒྱ་ནག་གཞུང་གིས་
ཉར་ཏེ་མང་ཚོགས་ལ་དངོས་སུ་བགོ་འགྲེམས་བྱས་པ་ནི“གྱོན་ཆས་དང༌། མལ་གཟན། གདན།
ནང་ཆས་སོགས་སྤྱིར་བཏང་གི་འཚོ་བའི་ཉེར་སྤྱད”ཙམ་རེད།
རྒྱ་དམག་གིས་གནས་མཆོག་ལྷ་ས་བཙན་བཟུང་བྱས་རྗེས་གཞུང་བཞེས་བཏང་བའི་རྒྱུ་དངོས
ཀྱི་རིན་ཐང་ངོ་མ་ཇི་ཙམ་ཡིན་པ་དང༌། མཐའ་མཇུག་ཁོ་ཚོས་དེ་ཚོར་གང་བྱས་པ་ད་དུང་ཡང་ལྐོག་
གྱུར་ཏུ་ལུས་ཡོད།
ལྷ་སའི་དམག་འཁྲུག་མཚམས་ཆད་རྗེས་དམག་སྤྱི་ཐན་ཀྭན་སན་ངོ་མ་ནོར་བུ་གླིང་ཁའི་དམག་
སར་ལྟ་ཞིབ་བྱེད་པར་སོང་ཚེ་མེ་སྒྱོགས་ཀྱི་དྲག་རྒོལ་ཕོག་ཤུལ་དུ་གང་སར་ས་རོ་རྡོ་རོ་དང༌། ཤི་
པོའི་ཕུང་པོས་ཁེངས་ཡོད། དམག་ས་ཧྲིལ་པོ་ད་དུང་གཙང་མ་བཟོ་རྒྱུ་ཡིན་ཡང་། རྒྱ་དམག་གིས་
ཏཱ་ལའི་བླ་མའི་ཕོ་བྲང་གསར་པའི(རྟག་བརྟན་མི་འགྱུར་ཕོ་བྲང་གི)རྩིག་པའི་ལྡེབས་ཀྱི་ཁུང་བུ་
ཁག་གཅིག་སླ་བཅོས་ཀྱིས་བརྒྱངས་ཡོད་པ་དང་། ཕོ་བྲང་གི་གཡས་གཡོན་དུ་གད་བདར་བྱས་
ཏེ་སྒྱོགས་མདེལ་གྱིས་ཧྲུག་ཆག་ཏུ་བཏང་བའི་མེ་ཏོག་གི་ཁོག་མ་དང་ཀུ་ཤུའི་སྡོང་པོ་དེ་ཚོ་གཙང་
མ་བཟོས་ཡོད། དེ་སྔོན་ཐན་ཀྭན་སན་རྟག་བརྟན་མི་འགྱུར་ཕོ་བྲང་ནང་ཏཱ་ལའི་བླ་མའི་མཇལ་ཁར་
བཅར་སྐབས་ཁོང་གིས་སྔོན་ཚུད་ནས་མཇལ་ཁའི་བཀོད་སྒྲིག་བྱེད་དགོས་པ་དང༌། དངོས་སུ་
མཇལ་ཁར་ཡོང་སྐབས་སྙན་སེང་ཞུས་པའི་རྗེས་ལ་མ་གཏོགས་ཕོ་བྲང་ནང་འགྲོ་མི་ཆོག་ཀྱང་། ད་
ལྟ་བོད་པའི་རྙོག་གྲ་ཚ་བའི་ལམ་སྲོལ་ལ་བརྩི་འཇོག་བྱེད་མི་དགོས་པས་ཁོང་གིས་མི་གཅིག་ཀྱང་
མེད་པའི་རྟག་བརྟན་མི་འགྱུར་ཕོ་བྲང་ནང་འཛུལ་བ་དང༌། རང་ཉིད་དེའི་བདག་པོ་གསར་པ་ཡིན་
སྙམ་པའི་རྣམ་འགྱུར་དང་བཅས་གང་སར་ལྟ་ཞིབ་བྱས།
དུས་ཚོད་དེ་རང་གི་སྐབས་སུ་ལྷ་སའི་བུད་མེད་ཚོ་ལྷ་སའི་ཕྱི་ནང་གང་སར་ཕར་མྱུལ་ཚུར་
མྱུལ་བྱེད་བཞིན་ཡོད། རྒྱ་དམག་གིས་ལྷ་སའི་ནང་དང་མཐའ་འཁོར་དུ་སྐབས་འཕྲལ་གྱི་བཙོན་ཁང་
མང་པོ་བཟོས་ཡོད་པ་དང༌། ཁོ་ཚོས་རྐང་ལྕགས་ལག་ལྕགས་བརྒྱབ་པའི་བཙོན་པ་མང་པོ་ཁག་
བགོས་ཀྱིས་བཙོན་ཁང་དེ་ཚོའི་ནང་ཁྲིད་ཡོང་གི་ཡོད་པས་བུད་མེད་ཚོས་བཙོན་ཁང་གི་རྒྱལ་སྒོའི་
མདུན་དུ་འཚང་ཁ་ཤིག་ཤིག་ངང་བཙོན་པ་དེ་ཚོའི་ཁྲོད་དུ་རང་གི་ཁྱོ་ག་དང༌། ཨ་ཕ། བུ། གཅེན་
གཅུང་ཡོད་མེད་ལྟ་བཞིན་ཡོད། རང་གི་གཉེན་ཉེ་མཐོང་མཁན་བུད་མེད་ཚོས་གཉེན་ཉེའི་ཉམ་ཐག་
པའི་རྣམ་པ་མཐོང་རྗེས་སྙིང་ལ་གྲི་བཙུགས་འདྲའི་སྡུག་བསྔལ་བྱུང་སྟེ་ངུ་འབོད་བྱེད་པ་དང་། རང་
གི་གཉེན་ཉེ་མི་མཐོང་མཁན་བུད་མེད་ཚོའི་སེམས་ནང་བློ་ཕམ་ཆེན་པོ་བྱུང་བ་དང་དུས་མཚུངས་
སུ་གཅིག་བྱས་ན་རང་གི་གཉེན་ཉེ་བྲོས་ཐར་བ་ཡིན་ནམ། ལྷོ་ཁར་བྲོས་པ་ཡིན་ནམ། རྒྱ་གར་དུ་
ཐར་བ་ཡིན་ནམ་སྙམ་སྟེ་བཟང་ཕྱོགས་ཀྱི་རེ་བ་ཞིག་སྐྱེས།
བྱམས་པ་བསྟན་འཛིན་རྒྱ་དམག་གིས་གཙུག་ལག་ཁང་གི་ཉེ་འཁྲིས་ནས་འཛིན་བཟུང་
བྱས་རྗེས་བར་སྐོར་ནང་གི་སྐུ་དྲག་ཅིག་གི་གཟིམ་ཤག་ནང་ཁྲིད་པ་དང༌། དེའི་ནང་བཙོན་
པ་མང་དྲགས་ཏེ་རྒྱ་མིར་ལག་ལྕགས་མ་འདངས་སྟབས་ཁོ་ཚོས་བོད་པ་ཁ་ཤས་མཉམ་
དུ་ཐག་པས་བསྡམས་ཏེ་བཞག །ཕྱི་ཉིན་དེར་རྒྱ་དམག་གིས་ཁོང་ར་མོ་ཆེའི་ཉེ་འཁྲིས་ཀྱི་
བཙོན་ཁང་ཞིག་ཏུ་ཁྲིད་པས་ལམ་བར་དུ་ཁོང་གིས་ར་མོ་ཆེའི་རྒྱལ་སྒོའི་མདུན་དང་རྩིག་པའི་
འགྲམ་དུ་གང་སར་ཤི་པོའི་རོ་མང་པོ་བསྙལ་བཞག་ཡོད་པ་དང༌། དེ་ཚོའི་འཁྲིས་སུ་འབར་གས་
མ་བྱུང་བའི་སྒྱོགས་མདེལ་ཡང་ཁ་ཤས་བཞག་ཡོད་པ། ར་མོ་ཆེའི་རྒྱ་ཕིབས་ལ་སྒྱོགས་མདེལ་
གྱིས་བུག་རྡོལ་བཏང་ཡོད་པ། རྒྱ་དམག་གིས་མེ་བརྒྱབ་པའི་གཡས་གཡོན་གྱི་གྲོང་མིའི་སྡོད་
ཁྱིམ་ལས་ད་དུང་ཡང་དུ་བ་ཐོན་བཞིན་ཡོད་པ། ཁང་པ་དེ་ཚོའི་རྩིག་པའི་ལྡེབས་སུ་མེ་མདའ་
བརྒྱབ་པའི་རྗེས་ཤུལ་ཨི་ཁུང་མང་པོ་ཡོད་པ་སོགས་མཐོང་།
“ལྷ་སའི་དམག་འཁྲུག”གི་དུས་ཡུན་ཧྲིལ་པོའི་རིང་འཕྲིན་ལས་ཕུན་ཚོགས་གླིང་རིན་པོ་ཆེའི་
གཞིས་ཀར་ཡོད་ཅིང༌། ཁོང་གིས་དམག་འཁྲུག་ནང་དངོས་སུ་ཞུགས་མེད། དེ་ལྟར་ཡང་། རྒྱ་
དམག་གིས་ཁོང་ཡང་འཛིན་བཟུང་བྱས།
རྒྱ་དམག་གིས་ཐུབ་བསྟན་མཁས་བཙུན་དང་བོད་གཞུང་གི་དཔོན་རིགས་ཁག་གཅིག་རྒྱ་
དམག་བོད་ལྗོངས་དམག་ཁུལ་ཁང་དུ་ཁྲིད་དེ་བཙོན་ཁང་ཆུང་ཆུང་ཞིག་ནང་བཅུག །ཐུབ་བསྟན་
མཁས་བཙུན་གྱི་ཨ་ཞང་དང་ཁོང་ལ་གཅེན་མོ་བཙུན་མ་ཞིག་ཡོད་པ་དེའང་རྒྱ་མིས་འཛིན་བཟུང་
བྱས་ཡོད་པ་དང༌། ཨ་ཞང་དེ་རྗེས་ལ་རྒྱ་མིའི་བཙོན་ཁང་ནང་གྲོངས།
རྒྱ་དམག་གིས་ནོར་བུ་གླིང་ཁར་མེ་སྒྱོགས་ཀྱི་དྲག་རྒོལ་བྱས་པའི་ཉིན་རྗེས་མ་དེའི་ཞོགས་
པ་ཀླག་ཅོར་བརྒྱབ་པའི་སྒྲས་བསྟན་པ་བཟོད་པ་གཉིད་ལས་སད། རྒྱ་དམག་གིས་ནོར་བུ་གླིང་
ཁའི་ནང་ད་དུང་ཡང་སྔོག་བཤེར་དང་བོད་པ་འཛིན་བཟུང་བྱེད་བཞིན་ཡོད་པས་བསྟན་པ་བཟོད་
པ་ས་ལས་ལངས་པ་དང༌། རྐང་པ་ཀྱོག་ཙམ་ཀྱོག་ཙམ་བྱེད་བཞིན་རྒྱ་དམག་ཚོའི་མདུན་དུ་མགོ་
བཏགས་ཞུ་བར་སོང༌། འཛིན་བཟུང་བྱས་པའི་བོད་པ་ཧ་ཅང་མང་པོ་ར་བའི་ནང་རུབ་རུབ་བྱས་
ཏེ་བསྡད་ཡོད་པ་དང༌། བསྟན་པ་བཟོད་པའི་རྨ་ཁ་ནས་ད་དུང་ཡང་ཁྲག་འཐོན་གྱི་ཡོད་སྟབས་རྒྱ་
དམག་གིས་ཁོང་འདུ་ཁང་ཆེན་པོ་ཞིག་ནང་བསྐྱལ། འདུ་ཁང་དེའི་ནང་ས་སྟེང་དུ་རྨས་སྐྱོན་ཕོག་
པའི་མིས་ཁེངས་ཡོད་ཅིང་། རྨས་སྐྱོན་ཚབས་ཆེན་ཕོག་མཁན་མང་པོ་ཞིག་འདུ་ཁང་དེའི་ནང་ཚེའི་
འཕེན་པ་རྫོགས། འདུ་ཁང་ནང་གི་རྨས་མ་ཚོར་རྨས་བཅོས་བྱེད་མཁན་མ་བྱུང་བར་དེ་ཉིན་མཚན་
མོ་འདས་པ་དང་། ཕྱི་ཉིན་ཞོགས་པ་སྨན་བཅོས་མི་སྣ་ཁག་གཅིག་རྨས་མ་ཚོའི་རྨ་ཁར་རྨ་དཀྲིས་
རྒྱག་པར་སླེབས་ཤིང་། བསྟན་པ་བཟོད་པའི་རྐང་པ་གཡོན་མའི་རུས་པ་ཧྲུག་ཆག་ཏུ་སོང་ཡོད་
སྟབས་ཁོ་ཚོས་ཁོང་སྨན་ཁང་དུ་བསྐྱལ།
འཇུ་ཆེན་ཐུབ་བསྟན་དང་རོགས་པ་བཅུ་གྲངས་ཤིག་གིས་ཡར་ཀླུང་གཙང་པོ་བརྒལ་ཏེ[ལྷོ་
ཁ]གོང་དཀར་ཕྱོགས་སུ་བསྐྱོད། ཁོ་ཚོར་གར་འགྲོ་གར་སྡོད་ཀྱི་འཆར་གཞི་མེད་ཀྱང༌། སེམས་
ནང་སྔོན་ལ་གོང་དཀར་དུ་ཉིན་ཤས་ངལ་གསོ་བརྒྱབ་རྗེས་དེ་ནས་ཐག་གཅོད་བྱེད་རྒྱུའི་བསམ་
བློ་ཡོད།
མཁན་ཆུང་རྟ་ར་བས་ཕྱི་ཟླ་༣ ཚེས་༢༠ ཉིན་གྱི་ཕྱི་དྲོ་སྐྱིད་ཆུ་བརྒལ་རྗེས་མཚན་གང་
ངལ་གསོ་མ་བརྒྱབ་པར་ལྷོ་ཁའི་ཕྱོགས་སུ་བསྐྱོད། ཕྱི་ཉིན་དེར་ཁོང་གིས་བྱེ་ལ་བརྒྱབ་པ་དང་།
ཡར་ཀླུང་གཙང་པོ་བརྒལ་རྗེས་འཁྱུག་ཙམ་རིང་ངལ་གསོ་བརྒྱབ་སྟེ་མུ་མཐུད་བསྐྱོད་པས་སྐྱིད་
གཤོངས་གྲོང་དུ་སླེབས་ཤིང༌། དེར་སླེབས་མ་ཐག་ཁོང་དང་གཅུང་མོ་ཆོས་འཛིན་ལྷ་མོ་གཉིས་ངོ་
འཕྲད་བྱུང༌། གྲོང་ཚོ་དེའི་ནང་སྡོད་རིང་ཁོང་གིས་ཏཱ་ལའི་བླ་མར་ལྷ་སའི་དམག་འཁྲུག་གི་གནས་
ཚུལ་སྙན་སེང་དང༌། མིག་སྔར་ཁོང་གི་སྐུ་ཕྱྭར་ད་དུང་ཡང་རྒྱ་དམག་གི་ཉེན་ཁ་ཡོད་པས་རྒྱ་གར་
དུ་བྲོས་བྱོལ་ལ་ཕེབས་ཐབས་གནང་དགོས་པ། ཁོང་རང་ཉིད་ཀྱང་ཏཱ་ལའི་བླ་མའི་རྗེས་སུ་རྒྱ་གར་
དུ་ཡོང་ཆོག་པའི་རེ་བ་ཞུ་བའི་ཡི་གེ་ཞིག་དང༌། ཆུ་བཞི་སྒང་དྲུག་གི་དམག་དཔོན་ཚོར་ཁོ་ཚོས་ཏཱ་
ལའི་བླ་མའི་ཕེབས་ལམ་འཁེལ་བའི་གྲུ་ཁ་དང་ལམ་མདོ་ཁག་ལ་སྲུང་དམག་གཏོང་དགོས་པའི་རེ་
ཞུའི་ཡི་གེ་ཞིག་ཀྱང་བྲིས།
མཁན་ཆུང་རྟ་ར་བས་ཡི་གེ་བྲིས་ཚར་རྗེས་དེ་གཉིས་གཅུང་མོའི་ལག་ཏུ་བཞག་སྟེ་སྐྱེལ་མི་
གཏོང་དགོས་པའི་མངག་ཆ་བྱས་རྗེས་ཕྱི་ཟླ་༣ ཚེས་༢༢ ཉིན་གྱི་མཚན་དགུང་ཆུ་ཚོད་༣ ཙམ་
ལ་སྐྱིད་གཤོངས་གྲོང་ནས་ཐོན། ཕྱི་ཟླ་༣ ཚེས་༢༣ ཉིན་འབྲོག་བྲག་རྩར་ཁོང་ལ་ཏཱ་ལའི་བླ་
མའི་རྒྱབ་སྲུང་འགན་འཁུར་ཞུ་མི་ཀུན་བདེ་གླིང་ཛ་སག་འོད་ཟེར་རྒྱལ་མཚན་དང་རིམ་བཞི་ང་དང་
མདའ་དཔོན་མདོ་མཁར་སྲས་བསོད་ནམས་སྟོབས་རྒྱས་ཐུག །ཁོང་གཉིས་དང་མཉམ་དུ་བོད་
དམག་བཅུ་གྲངས་ཁ་ཤས་ཡོད་ཅིང༌། ཁོ་ཚོས་མཁན་ཆུང་རྟ་ར་བར་ཏཱ་ལའི་བླ་མ་ཕལ་ཆེར་རྭ་རྒྱ་
གར་དུ་ཕེབས་རྒྱུ་ཡིན་པའི་གནས་ཚུལ་བཤད་པས་ཁོ་ཚོ་མཉམ་དུ་ཐད་ཀར་རྒྱ་གར་ས་མཚམས་
འཁྲིས་ཀྱི་མཚོ་སྣར་བསྐྱོད།

༢༢ ཡུལ་གྱར།

༄༅། །ཕྱི་ལོ་༡༩༥༩ ལོའི་ཟླ་༣ ཚེས་༢༢ ཉིན་ཨ་ཐར་ནོར་བུ་ཏར་གཏོང་འཕྲུལ་ཆས་
དང༌། ཆུ་བཞི་སྒང་དྲུག་གི་འཇབ་དམག་དང་མཉམ་དུ་རྟར་ཞོན་བཞིན་འཕྱོངས་རྒྱས་ཁུལ་དུ་
སླེབས། ཁོང་གིས་རྟ་བཞོན་ཏེ་རི་ཞིག་གི་རྩེར་སོང་བ་དང༌། རྒྱང་ཤེལ་ནང་ནས་ཕྱོགས་བཞིར་
ལྟ་ཞིབ་ཅིག་བྱས་ཚེ་ཐག་རིང་ས་ན་མི་རྟ་མང་པོ་རུ་བསྒྲིགས་ནས་རི་བོ་བདེ་ཆེན་དགོན་པའི་
ཕྱོགས་སུ་འགྲོ་བཞིན་ཡོད་པ་མཐོང་བས་ཁོང་གིས་གང་མགྱོགས་རི་གཤམ་དུ་བབ་སྟེ་ཁོ་ཚོའི་
རྗེས་ཟིན་པར་བརྒྱུགས།
ཉིན་རྒྱབ་ཆུ་ཚོད་གཉིས་པའི་ཐོག་ས་གནས་དཔོན་རིགས་དང༌། གྲོང་མི། གྲྭ་གྲངས་དྲུག་བརྒྱ་
ལས་གྲུབ་པའི་ས་གནས་མི་མང་གིས་ལག་ཏུ་ཁ་བཏགས་དང་བདུག་སྤོས་ཐོགས་ཏེ་ཏཱ་ལའི་བླ་
མར་ཕེབས་བསུའི་སེར་སྦྲེང་སྒྲིག་བཞིན་ཡོད། ཆིབས་རགས་ཀྱི་ཐོག་མར་ཏཱ་ལའི་བླ་མའི་མཐའ་
སྐོར་སྲུང་སྐྱོབ་བྱེད་མི་ཆུ་བཞི་སྒང་དྲུག་གི་འཇབ་དམག་བརྒྱ་མ་ཟིན་ཙམ་ཡོང་བ་དང༌། ཁོ་ཚོའི་
རྗེས་ལ་ཁ་དང་མདའ་ཤོག་གི་མདའ་དཔོན་རྡོ་རྗེ་ཚེ་བརྟན་གྱིས་འགོ་ཁྲིད་པའི་སྐུ་སྲུང་མདའ་ཤོག་
སླེབས། ཆུ་ཚོད་གསུམ་པ་ཡས་མས་སུ་ཕེབས་བསུ་ཞུ་མི་ཚོས་གཟིམ་དཔོན་མཁན་པོ་དང༌།
མཆོད་དཔོན་མཁན་པོ། གླིང་རིན་པོ་ཆེ། མགྲོན་གཉེར་ཆེ་མོ་ཕ་ལྷ་སོགས་ཕེབས་པ་མཐོང་བས་
ཏཱ་ལའི་བླ་མ་གང་མགྱོགས་ཆིབས་བསྒྱུར་གནང་རྒྱུ་རེད་སྙམ། ཏཱ་ལའི་བླ་མ་སྐུ་འཁོར་དང་བཅས་
པ་མི་ཚོགས་ཁྲོད་ནས་ཕེབས་སྐབས་དད་ལྡན་སྐྱ་སེར་མི་མང་གིས་མགོ་བསྒུར་ཏེ་ཕེབས་བསུ་
ཞུས་ཀྱང༌། ཁོ་ཚོ་མང་པོ་ཞིག་གིས་ལུས་ལ་ཕྱུ་པ་དམར་སྨུག་དཀྱུས་མ་ཞིག་དང་། མགོ་ལ་པགས་
ཞྭ་གྱོན་པའི་ན་གཞོན་མིག་ཤེལ་གྱོན་པ་དེ་ཏཱ་ལའི་བླ་མ་ཡིན་པ་ངོ་མ་ཤེས་པར། དེ་བས་ཏཱ་ལའི་
བླ་མའི་སྐུ་རྒྱབ་ཏུ་ཡོད་ཅིང་གྲྭ་ཆས་མཆོར་པོ་བཞེས་པའི་བླ་མ་ཞིག་ཏཱ་ལའི་བླ་མ་ཡིན་ཤག་བྱས།
ཆིབས་རགས་ཀྱི་མཐའ་མཇུག་ཏུ་སྐུ་སྲུང་མདའ་དཔོན་སྟག་ལྷ་ཕུན་ཚོགས་བཀྲ་ཤིས་གཙོས་བོད་
དམག་ལྔ་བཅུ་ཡོད།
ཨ་ཐར་གྱིས་ཏཱ་ལའི་བླ་མའི་མཇལ་ཁར་བཅར་ཏེ་རང་གི་ལས་འགན་སྙན་སེང་ཞུས། དེ་
རྗེས་བློ་ཚེས་ཆུ་བཞི་སྒང་དྲུག་གི་དམག་མི་འཕར་མ་དང་ལྷན་དུ་རྡོག་ཁྲེས་རྣམས་ཁྱེར་ཏེ་ཨ་ཐར་
གྱི་རྗེས་ཟིན་པར་སླེབས་པས་མགྲོན་གཉེར་ཆེ་མོས་ཁོ་གཉིས་བཀའ་བློན་ཚོར་ངོ་སྤྲོད་གནང་
བ་དང༌། ཁོ་ཚོ་རི་ལྡེབས་ཤིག་ཏུ་མཉམ་དུ་ངལ་གསོ་བརྒྱབ་པ་དང་ཁ་བརྡ་བྱས་ཏེ་དུས་ཡུན་གང་
ཙམ་བསྡད། བོད་མི་དཀྱུས་མ་ཨ་ཐར་དང་བློ་ཚེ་གཉིས་ཀྱིས་ད་ཕན་སྐུ་དྲག་དང་མཉམ་དུ་འབྲེལ་
འདྲིས་ཉེ་པོ་བྱེད་མྱོང་མེད། དེ་དུས་བཀའ་བློན་དེ་ཚོ་བོད་པའི་སྐུ་དྲག་གི་མི་རབས་མཐའ་མ་དེ་
ཆགས་རྒྱུ་ཡིན་པའམ། ཡང་ན་ཁོ་ཚོ་ལྷ་ས་ནས་ཐོན་པའི་རྗེས་ལ་ཁོ་ཚོའི་འཇིག་རྟེན་ལ་ཕྱིར་ལྡོག་
ཐབས་མེད་པའི་འགྱུར་བ་འགྲོ་རྒྱུ་ཡིན་པ་སུ་གང་གི་བསམ་བློའི་ནང་འཁོར་མེད།
ཏཱ་ལའི་བླ་མའི་ཆིབས་རགས་སྤྱན་གཡས་ནས་རི་བོ་བདེ་ཆེན་དགོན་པའི་ཕྱོགས་སུ་འགྲོ་
སྐབས་ཁོ་ཚོས་རྟ་པ་མང་པོ་ཞིག་ཁོ་ཚོའི་ཕྱོགས་སུ་ཡོང་བཞིན་ཡོད་པ་མཐོང་བས་སྐུ་སྲུང་ཚོའི་
སེམས་ནང་འདྲོག་སྣང་ཏོག་ཙམ་བྱུང་ཡང༌། རྟ་པ་དེ་ཚོའི་ཁྲོད་ནས་མི་གཅིག་རྩིས་དཔོན་རྣམ་སྲས་
གླིང་པ་རེད། རྩིས་དཔོན་རྣམ་སྲས་གླིང་པས་ཏཱ་ལའི་བླ་མར་ཁོང་གི་ལས་རོགས་ཀྱིས་ཁོང་ལ་
རྒྱ་མིས་ལྷ་སར་མེ་མཚོན་གྱི་དྲག་གནོན་མི་བཟད་པ་བྱས་ལུགས་སྐོར་བཤད་བྱུང་ཡང༌། ཞིབ་ཕྲ་
ཁོང་རང་ཉིད་ཀྱིས་ཀྱང་མི་ཤེས་ཞེས་སྙན་སེང་ཞུས། ཏཱ་ལའི་བླ་མས་རྣམ་སྲས་གླིང་པའི་སྙན་སེང་
ལ་བློ་ཕམ་དང་བཅས་གསན་པ་དང༌། ཐུགས་སུ་རྒྱ་མིས་ལྷ་སར་གཏོར་བཤིག་ཇི་ཙམ་བཏང་ཡོད་
དམ་དགོངས།
དེ་ནས་ཡུད་ཙམ་སོང་རྗེས་མཁན་ཆུང་རྟ་ར་བའི་ཡི་གེ་སྐྱེལ་མི་རི་བོ་བདེ་ཆེན་དགོན་པར་
འབྱོར་བ་དང་། ཡི་གེ་སྐྱེལ་མི་དེས་རྟ་ར་བའི་ཛ་དྲག་ཡི་གེ་དེ་མགྲོན་གཉེར་ཆེ་མོ་ཕ་ལྷར་ཕུལ་ཏེ་
ཁོང་གིས་གང་མགྱོགས་ཡི་གེ་དེ་ཏཱ་ལའི་བླ་མར་སྤྱན་འབུལ་ཞུ་རོགས་ཞེས་བཤད། རི་བོ་བདེ་
ཆེན་དགོན་པའི་རྩེ་ཐོག་གཟིམ་ཆུང་ནང་ཏཱ་ལའི་བླ་མས་རྟ་ར་བའི་ཡི་གེ་དེ་བཀླགས་པས་རྒྱ་དམག་
གིས་ལྕགས་པོ་རི་དང༌། ནོར་བུ་གླིང་ཁར་གཏོར་བཅོམ་ཚད་མེད་བཏང་བའི་གནས་ཚུལ་ཐབས་
རྡུགས་དེ་མཁྱེན་རྟོགས་བྱུང་བ་རེད།
ཏཱ་ལའི་བླ་མའི་དགོངས་པའི་ནང་ཁོང་གིས་ལོ་མང་རིང་ལྷག་བསམ་རྣམ་དག་གིས་རྒྱ་མི་དང་
ཞི་མཐུན་ཡོང་ཐབས་ཀྱི་འབད་རྩོལ་གནང་ཡང༌། དམག་འཁྲུག་འགོག་ཐུབ་མེད་པར་ཐུགས་ཕམ་
ཆེན་པོ་བྱུང་། མཚམས་དེར་ཏཱ་ལའི་བླ་མའི་ཐུགས་སུ་རྒྱ་མིས་ཁོང་དང་མཉམ་ལས་བྱེད་ཀྱི་ཡོད་
པ་དང༌། བོད་ལ་དོགས་ཟོན་ཆེ་བསྐྱེད་ཀྱིས“དོ་དམ”བྱེད་ཀྱི་ཡོད་པའི་སྤམ་རྫུ་དོར་ཏེ་བོད་པར་
འཛེམ་ཟོན་མེད་པའི་སྒོ་ནས་དྲག་གནོན་བྱེད་འགོ་བཙུགས་པ་མ་ཟད། ད་དུང་འཛམ་གླིང་མི་མང་
གི་སྐྱོན་བརྗོད་ལ་མ་བལྟོས་པར་ཁོང་དང་གྲོས་མོལ་བྱེད་འདོད་མེད་པ་གསལ་པོ་ཡིན་པའི་ངེས་
ཤེས་རྙེད། བོད་ཀྱི་ལས་དབང་བཟང་ངན་རྩ་བའི་ཆ་ནས་གསལ་པོ་ཆགས་ཟིན་པས་ཏཱ་ལའི་བླ་
མས་རྒྱ་མི་དང་མུ་མཐུད་ཞི་བའི་གྲོས་མོལ་བྱེད་རྒྱུའི་ཐོག་མའི་འཆར་གཞི་དོར་ཏེ་ཐད་ཀར་རྒྱ་གར་
དུ་སྐྱབས་བཅོལ་ལ་ཕེབས་རྒྱུ་ལས་འདམ་ཀ་གཞན་མེད།
དེ་ཉིན་མཚན་མོ་ཨ་ཐར་གྱིས་ཨ་རིའི་གསང་བའི་ལས་ཁུངས་ལ་ཏར་བཏང་སྟེ་ཁོང་གིས་ཏཱ་
ལའི་བླ་མ་མཇལ་བྱུང་ཞེས་སྙན་སེང་ཞུས་པ་དང༌། ཕར་ཕྱོགས་ནས་ཧ་ལམ་འཕྲལ་མ་ཉིད་དུ་རྟེན་
འབྲེལ་ཞུ་བའི་ཏར་ལན་འབྱོར། ནོར་བུ་གླིང་ཁ་ནས་ཐོན་ཏེ་ཉིན་ལྔ་འགྲོ་ཉེའི་མཚམས་སུ་ཏཱ་ལའི་བླ་
མ་དང་ཕྱི་རོལ་གྱི་འཛམ་གླིང་དབར་གཞི་ནས་འབྲེལ་བ་བྱུང་བ་དང༌། ཏར་འཕྲིན་དེ་བརྒྱུད་དེ་ཨ་
རིའི་གཞུང་གིས་ཏཱ་ལའི་བླ་མ་བྲོས་བྱོལ་དུ་ཕེབས་པ་དང་ཁོང་ས་གནས་གང་དུ་སླེབས་ཡོད་པའི་
གནས་ཚུལ་གཏན་འཁེལ་ནས་ཤེས་རྟོགས་བྱུང་བ་རེད།
དེ་ཉིན་མཚན་མོ་ཏཱ་ལའི་བླ་མ་སྐུ་འཁོར་དང་བཅས་པ་རི་བོ་བདེ་ཆེན་དགོན་པར་བཞུགས།
སྤྱིར་དེར་མཐུན་རྐྱེན་ཅུང་ལེགས་པོ་ཡོད་ཀྱང༌། ལྷོ་ཁ་ཁུལ་གྱི་རྒྱ་མིའི་དམག་སྒར་ཆེ་ཤོས་དེ་
དགོན་པ་དེ་ནས་རྒྱང་ཐག་ཀི་ལོ་མི་ཊར་༣༠ ལས་མེད་པའི་རྩེད་ཐང་དུ་ཡོད་པས་ས་དེ་བདེ་
འཇགས་ཀྱི་གནས་ཤིག་མ་རེད། དེར་བརྟེན། ཁོང་རྣམས་དེར་ཡུན་རིང་བཞུགས་བློས་བཟོད་
ཐབས་མེད་པས་ཕྱི་ཉིན་རྒྱ་གར་ས་མཚམས་དང་ཐག་ཉེའི་ལྷུན་རྩེ་རྫོང་དུ་ཐོན་ཏེ་དེར་བོད་ཀྱི་
གནས་སྐབས་སྲིད་གཞུང་གསར་འཛུགས་ཀྱི་གསལ་བསྒྲགས་གནང་རྒྱུའི་འཆར་གཞི་བསྒྲིགས།
ཕྱི་ཉིན་ཏེ་ཕྱི་ཟླ་༣ ཚེས་༢༣ ཉིན་གྱི་ཞོགས་པ་ཆུ་བཞི་སྒང་དྲུག་གི་འཇབ་དམག་ཚོགས་
ཆུང་ཞིག་ཏཱ་ལའི་བླ་མའི་མཇལ་ཁ་ཞུ་བར་སླེབས་པས། ཕྱོགས་གཅིག་ནས་རྒྱ་མིས་བོད་པའི་ཐོག་
ཏུ་སྡེབ་གསོད་དང་དྲག་གནོན་བྱེད་ཀྱི་ཡོད་ཀྱང་། ཕྱོགས་གཞན་དེར་ཁོ་ཚོས་དྲག་རྒོལ་ལ་ཞུགས་
པ་ནང་ཆོས་ཀྱི་རྩ་བ་འཚེ་མེད་ཞི་བ་དང་འགལ་གྱི་ཡོད་པས་ཏཱ་ལའི་བླ་མས་ཁོ་ཚོར་བཀའ་སློབ་
གང་གནང་དགོས་མིན་མི་མཁྱེན་པར་དཀའ་ཁག་ཆེན་པོ་བྱུང༌། རྒྱ་མིར་འགོག་རྒོལ་བྱེད་པ་ནི་
མིག་ཡོད་བཞིན་དུ་གཡང་ལ་མཆོངས་པ་དང་ཁྱད་པར་མེད་ཀྱང༌། གལ་ཏེ་མཐའ་གཅིག་ཏུ་འགོག་
རྒོལ་མ་བྱས་པར་དེ་མུར་བསྡད་ནའང་རྒྱ་མིའི་དྲག་གནོན་ལས་གཡོལ་ཐབས་མེད་སྟབས་ཏཱ་ལའི་
བླ་མས་ཁོ་ཚོར“རང་གི་གནས་ཡུལ་རི་རྒྱུད་ཁག་རང་སྲུང་མི་བྱ་མཐུ་མེད་མ་གཏོགས། དེ་མིན[རྒྱ་
མིར]ཕར་རྒོལ་དམག་ཟིང་མ་བྱས་ན་ལེགས"ཞེས་སློབ་སྟོན་གནང༌། དེ་རྗེས་བཀའ་བློན་དང་
སྐུ་བཅར་ཞབས་ཕྱི་ཚོས་ཁོ་ཚོར་ལྷོ་ཁ་ཁུལ་དུ་ཏཱ་ལའི་བླ་མའི་སྐུ་ཕྱྭར་ཉེན་ཁ་ཇི་ཙམ་ཆེན་པོ་ཡོད་
པ་དང་། ཏཱ་ལའི་བླ་མའི་ཆིབས་རགས་ཀྱི་རྒྱབ་སྲུང་བཀོད་སྒྲིག་ཇི་ཡོད་སྐད་ཆ་དྲིས། གྲོས་བསྡུར་
ཚར་རྗེས་ཀུན་དགའ་བསམ་གཏན་གྱིས་དམག་རོགས་ཁ་ཤས་ཁྲིད་དེ་ཏཱ་ལའི་བླ་མའི་ཆིབས་
རགས་ཁོངས་ནས་ཐོན་པ་དང་། གལ་ཏེ་རྒྱ་དམག་རྗེས་འདེད་གཏོང་མཁན་ཡོང་ན་འགོག་ཐབས་
སུ་ཕྱིར་གོང་དཀར་དུ་བསྐྱོད།
ཆིབས་ཐོན་གྱི་བཀོད་སྒྲིག་ཚང་མ་ཚར་དུས་ཉིན་དགུང་ཟིན་ཡོད་པ་དང༌། ཏཱ་ལའི་བླ་མ་
ཆིབས་ཞབས་དང་བཅས་པ་ཞལ་ལྷོར་གཟིགས་བཞིན་ཕེབས། མདུན་ཕྱོགས་སུ་རི་མཐོན་པོ་
འཇིགས་སུ་རུང་བ་ཞིག་ཡོད་པ་དེའི་མིང་ལ་དུང་དཀར་རི་ཟེར་ཞིང༌། ཁོ་ཚོ་རི་དེའི་རྩེར་སླེབ་
པར་ཆུ་ཚོད་གཉིས་འགོར་བ་དང༌། དེའི་སྐབས་འཁྱགས་རོམ་ཁྲོད་མི་རྟ་གཉིས་ཀ་འདྲེད་བརྡར་
ཤོར་བ་དང་། གངས་ཀྱི་དཀྱིལ་ལ་རྐང་པ་དིམ་ནས་འགྲོ་དགོས་པ། ད་དུང་གངས་ལྷག་བུ་ཡུག་
འཚུབ་སྟེ་གྲང་ངད་ཧ་ཅང་ཆེ་བ་སོགས་ཀྱིས་སྟོན་འཁོར་ཚང་མར་སྐུ་ངལ་ཆེན་པོ་བྱུང་ཡང༌།
མཆོག་གསུམ་ལྷ་སྲུང་མའི་གྲོགས་འཕྲིན་ལས་ལ་བརྟེན་ནས་མི་རྟ་ཚང་མ་ཉེས་སྐྱོན་གང་ཡང་མ་
བྱུང་བར་རི་དེའི་ཕར་ཕྱོགས་ཀྱི་ལ་གཤམ་དུ་བདེ་བར་འབྱོར།
དུང་དཀར་ལ་བརྒྱབ་རྗེས་ཏཱ་ལའི་བླ་མ་སྟོན་འཁོར་དང་བཅས་པ་ཡར་སྟོད་ཐོས་བསམ་དར་
རྒྱས་གླིང་དགོན་དུ་ཞབས་སོར་འཁོད། དགོན་པ་དེ་ཏཱ་ལའི་བླ་མའི་ཡོངས་འཛིན་སྐུ་བགྲེས་གླིང་
རིན་པོ་ཆེའི་གཞིས་དགོན་ཡིན་པས་གླིང་རིན་པོ་ཆེ་རི་བོ་བདེ་ཆེན་དགོན་ནས་ཉིན་གཉིས་སྔོན་
ལ་ཕེབས་ཐོན་གྱིས་དེར་ཏཱ་ལའི་བླ་མའི་བཞུགས་ཞག་ཕེབས་སྒྲིག་གནང་ཡོད་པ་དང༌། དགོང་
མོ་དེར་ཐོས་བསམ་དར་རྒྱས་གླིང་དགོན་པས་ཏཱ་ལའི་བླ་མས་དབུས་ཆིབས་ཞབས་ཚང་མར་སྣེ་
ལེན་གཟབ་རྒྱས་གནང་སྟེ་སྐུ་ངལ་གང་ལེགས་གསོ་རྒྱུ་བྱུང༌། དེའི་སང་ཉིན་ཁོང་རྣམས་སྔ་དྲོའི་
ཆུ་ཚོད་ལྔ་པའི་ཐོག་ཆིབས་ཐོན་གནང་སྟེ་ཡར་ཀླུང་ཁུལ་གྱི་གྲགས་ཅན་ཡར་སྟོད་བྲག་ལ་ཞེས་པ་
མཐོ་ཚད་རྒྱ་མཚོའི་ངོས་ནས་ཁྲུ་སྟོང་ཕྲག་ཉི་ཤུ་རྩ་གཉིས་མ་ཟིན་ཙམ་ཡོད་པའི་ཤེལ་གྱི་རལ་གྲི་
གནམ་ལ་ཟུག་འདྲའི་གངས་རི་མཐོན་པོ་དེ་རྒལ་སྐབས་སྟོན་འཁོར་ཚང་མར་སྐུ་ངལ་སྔར་བས་ཆེ་
བ་བྱུང༌།
ཕྱི་ཟླ་༣ ཚེས་༢༤ ཉིན་གྱི་ཞོགས་པའི་ཆུ་ཚོད་ལྔ་པའི་ཐོག་ལ་དེ་འཛེགས་སྐབས་རི་དེར་
མཐོ་ཚད་རྒྱ་མཚོའི་ངོས་ནས་མི་ཊར་༦༦༠༠ ལྷག་ཡོད་པས་འཚོ་རླུང་ཉུང་དྲགས་ཏེ་ཏཱ་ལའི་བླ་
མ་སྟོན་འཁོར་དང་བཅས་པ་དབུགས་ཧལ་ཏེ་དལ་བུར་སྐྱོད་དགོས་བྱུང་བ་དང༌། ལམ་བར་གངས་
ལྷག་བུ་ཡུག་འཚུབ་པ་དང་གྲང་ངད་ཆེ་བས་ཚང་མ་རྐང་ལག་ཧ་ཅང་འཁྱགས་ཏེ་རྟ་ལས་བབ་སྟེ་ཆུ་
ཚོད་གཉིས་གསུམ་རིང་ཞབས་ཐང་དུ་ཕེབས་དགོས་བྱུང༌། ལ་རྩེ་དེ་ཤིན་ཏུ་མཐོ་ཡང་། དེའི་ཁོར་
ཡུག་ཏུ་མཚེའུ་དང༌། རྩི་ཤིང་སྣ་ཚོགས། རྩྭ་ཁ་ཡང་སྐྱེ་བཟང་བ་སོགས་འབྲོག་ས་ཡུལ་ལྗོངས་
མཛེས་སྡུག་ཅན་ཞིག་ཡོད་པས་ཚང་མའི་སེམས་ནང་རང་བཞིན་གྱིས་སྤྲོ་སྣང་འཕེལ།
ཆུ་ཚོད་བཅུ་གཅིག་རིང་རྟ་དང་རྐང་བགྲོད་ཀྱིས་ཡོང་མཐར་ངལ་དུབ་ཀྱིས་མནར་བའི་འགྲུལ་
པ་ཚོ་ཨེ་ཆུ་མདོ་གྱང་ཞེས་གྲོང་མི་བཞི་བརྒྱ་ལྔ་བརྒྱ་ཙམ་ལས་མེད་པའི་གྲོང་སྡེ་ཆུང་ཆུང་དབུལ་
ཞིང་ཕོངས་པ་དང༌། ས་བབས་ཞན་པས་ས་ཞིང་འདེབས་བཀོལ་དཀའ་ཞིང༌། རྩྭ་ཤིང་སྐྱེ་ཤུགས་
ཞན་པ་ཞིག་ཏུ་སླེབས། དེར་ཏཱ་ལའི་བླ་མ་གྲོང་མི་དབུལ་ཕོངས་ཤིག་གི་ཁྱིམ་དུ་བཞུགས་པ་དང༌།
ཆིབས་ཞབས་ཚོ་གྲོང་མིའི་ཁང་པའི་ནང་མི་ཤོང་བར་ཕྱུགས་རའི་གཡབ་འོག་ཏུ་སྡོད་དགོས་བྱུང༌།
ཨེ་ཆུ་མདོ་གྱང་གི་ཡ་ང་བའི་གནས་སྟངས་ལ་བོད་པའི་གཏམ་དཔེར“ཨེ་ཆུ་མདོ་གྱང་དུ་མིར་སྐྱེས་
པ་ལས། 《རྩྭ་ཆུ་འཛོམས་པའི་གནག་ཕྱུགས་ཡིན་ན་དགའ”ཟེར་སྲོལ་ཡོད།
ས་ཆ་དེར་ཨ་ཐར་དང་བློ་ཚེས་ད་བར་མཉམ་དུ་ཁྱེར་ཡོང་བའི་མཚོན་ཆ་རྣམས་བཏོན་པ་དང༌།
དེ་ཚོ་ཏཱ་ལའི་བླ་མའི་སྐུ་སྲུང་བོད་དམག་༡༥༠ ལ་འགྲེམས་སྤྲོད་བྱས་ཤིང༌། མི་རེར་མེ་མདའ་རིང་
མདའ་རེ་དང་མདེའུ་བརྒྱ་དང༌། མེ་མདའ་ཐུང་མདའ་རེ་དང་མདེའུ་སུམ་ཅུ་ཐོབ། ཨ་རིའི་གསང་
བའི་ལས་ཁུངས་ཀྱིས་ཁོ་གཉིས་ལ་མཁའ་ཐོག་ནས་དབྱུགས་པའི་མཚོན་ཆའི་ཁྲོད་དུ་མེ་སྒྱོགས་
གནམ་བླུག་གཉིས་ཡོད་པ་ལས་གཅིག་ཁོ་གཉིས་ཀྱིས་ཆུ་བཞི་སྒང་དྲུག་དམག་སྒར་ལ་སྤྲད་ཟིན་
པས་ལྷག་པ་དེ་ད་དུས་ཁོ་གཉིས་ཀྱིས་ཏཱ་ལའི་བླ་མའི་སྐུ་སྲུང་དམག་ལ་སྤྲད།
དེ་ཉིན་བཀའ་བློན་རྣམ་པས་ལྷུན་རྩེ་རྫོང་དུ་གནས་སྐབས་ཀྱི་བོད་གཞུང་གསར་འཛུགས་ཀྱི་
འཆར་གཞི་བཏིང་བ་དང༌། མི་ཁ་ཤས་སྔོན་ལ་ལྷུན་རྩེ་རྫོང་དུ་མཛད་སྒོའི་གྲ་སྒྲིག་བྱེད་པར་མངགས།
དེའི་སང་ཉིན་ཏེ། ཕྱི་ཟླ་༣ ཚེས་༢༥ ཉིན་ཨེ་ཆུ་མདོ་གྱང་ནས་ཆིབས་ཐོན་གྱིས་ཤོ་བོ་རྟ་ལ་
བརྒལ་ཏེ་དེའི་ནུབ་རྒྱུད་ལ་གཤམ་གྱི་མཁར་སྟེང་དགོན་པར་བཞུགས་ཞག་མཛད།
འགྲུལ་བཞུད་ངལ་དུབ་ཇི་ཙམ་ཆེ་ཡང་མངའ་རིས་རིན་པོ་ཆེ་རྟག་ཏུ་ཉོབ་སྣང་དང་ཐང་ཆད་
པའི་རྣམ་པ་མེད་པར་གྲུང་ཤ་དོད་པོ་རེད། ཨ་ཐར་དང་བློ་ཚེ་ཏཱ་ལའི་བླ་མའི་ཆིབས་རགས་ཁོངས་
སུ་ཞུགས་པ་ནས་བཟུང་ཁོ་གཉིས་ཀྱི་མཚོན་ཆ་སྲུང་དམག་གཞན་ཀུན་ལས་ལེགས་པ་ཡོད་པ་
དང༌། གར་འགྲོ་གར་འདུག་སར་ཁོ་གཉིས་ཀྱིས་སྒམ་ཆུང་ཡ་མཚན་ཞིག་ལུས་དང་འབྲལ་མེད་དུ་
འཁྱེར་གྱི་ཡོད་པར་མངའ་རིས་རིན་པོ་ཆེ་ཡ་མཚན་སྐྱེས། ད་དུང་ལམ་བར་དུ་ཁོ་གཉིས་ཀྱི་རྒྱབ་
མདུན་གཉིས་ལ་མི་ཁ་ཤས་རྟག་ཏུ་འབྲལ་མེད་མཉམ་དུ་འགྲོ་བ་ཧ་ལམ་ཆེད་མངགས་ཁོ་གཉིས་
ལ་སྲུང་སྐྱོབ་བྱེད་མཁན་ཡིན་པར་སྣང༌། ཞག་སར་སླེབས་སྐབས་མི་ཚང་མ་ངལ་གསོ་བ་དང་ཇ་
འཐུང་བ་སོགས་བྱས་ཏེ་སྡོད་སྐབས་ཁོ་གཉིས་སྒམ་ཆུང་དེ་ཁྱེར་ནས་གར་སོང་ཆ་མེད་དུ་འགྱུར་
གྱི་ཡོད་པ་དང་། དུས་ཡུན་གང་ཙམ་རྗེས་ཁོ་གཉིས་སླར་ཡང་གང་ནས་ཡོང་བ་མི་ཤེས་པར་ཕྱིར་
མི་ཚོགས་ཁྲོད་སླེབས་ཏེ་སྒམ་ཆུང་དེ་རང་གི་འཁྲིས་སུ་ཉར་བཞིན་འགྲུལ་རོགས་ཚོ་དང་མཉམ་དུ་
ཇ་འཐུང་བ་དང་སྐད་ཆ་ཤོད་བཞིན་སྡོད་ཀྱི་ཡོད། མངའ་རིས་རིན་པོ་ཆེས་ཁོ་གཉིས་མི་ཧ་ཅང་ཡ་
མཚན་དུ་གཟིགས་ཀྱང༌། ཁོ་གཉིས་ཀྱིས་གོ་ལའི་ཕར་ཕྱོགས་ཀྱི་ཨ་རིའི་གསང་བའི་ལས་ཁུངས་
ལ་ཏཱ་ལའི་བླ་མའི་གནས་ཚུལ་སྙན་སེང་ཞུ་གི་ཡོད་པ་དང༌། ལས་ཁུངས་དེས་ཐད་ཀར་ཨ་རིའི་སྲིད་
འཛིན་ཨད་སན་ཧོ་ཝར་ལ་ཏཱ་ལའི་བླ་མའི་འགྲོ་འདུག་གནས་ཚུལ་དུས་ཐོག་སྙན་སེང་ཞུ་གི་
ཡོད་པ་ཁོང་གིས་ག་ལ་ཤེས།
ཕྱི་ཟླ་༣ ཚེས་༢༦ ཉིན་གྱི་ལྷ་སའི་དུས་ཚོད་ཞོགས་པའི་ཆུ་ཚོད་བརྒྱད་པར་ཏཱ་ལའི་བླ་མ་དང་སྐུ་
འཁོར་ཚོ་ལྷུན་རྩེ་རྫོང་དུ་བདེ་བར་འབྱོར། དེ་ནི་རྒྱ་གར་ས་མཚམས་ལ་ཐུག་ཉེའི་བོད་ཀྱི་རྫོང་མཐའ་
མ་དེ་ཡིན་པ་དང༌། དེ་ཉིན་ཁོང་རྣམས་ལྷ་ས་ནས་ཞལ་གྱེས་ཏེ་ཉིན་དགུ་འགྲོ་གི་ཡོད།
ཏཱ་ལའི་བླ་མ་སྐུ་ཕྲེང་ལྔ་པས་ཕྱི་ལོ་༡༦༤༢ ལོར་གསར་འཛུགས་གནང་བའི་བོད་གཞུང་གི་
སྒྲོམ་གཞི་དེ་ད་ལྟ་ཧ་ཅང་ཆུང་དུ་སོང་ནས་བཀའ་བློན་གསུམ། དམག་དཔོན་ཁ་ཤས། བླ་ཆེན་
ཞིག །ཏཱ་ལའི་བླ་མའི་ཡོངས་འཛིན་རྣམ་གཉིས། ད་དུང་གཞུང་ཞབས་བཅུ་ཕྲག་ཁ་ཤས་ལས་ལྷག་
མེད། ལྷ་སར་དམག་འཁྲུག་བྱུང་བའི་གནས་ཚུལ་མཁྱེན་རྗེས་ཏཱ་ལའི་བླ་མའི་དགོངས་པའི་ནང་བོད་
མི་རིགས་ཀྱི་འཆི་གསོན་ཁོང་རང་ཉིད་དང་བོད་གཞུང་གི་འཆི་གསོན་ལ་ཐུག་ཡོད་པའི་ངེས་ཤེས་
གསལ་པོ་རྙེད།
ལྷུན་རྩེ་རྫོང་ནི་བྲག་རི་ཞིག་གི་སྟེང་ལ་ཆགས་པའི་སྔ་མོའི་རྫོང་ཁང་རྒྱ་ཆེན་པོ་ཕོ་བྲང་པོ་ཏ་
ལ་ཆུང་བ་ལྟ་བུ་གོག་པོ་ཞིག་ཡིན་ཞིང༌། རྫོང་ཁང་དེའི་ནང་གནས་སྐབས་ཀྱི་བོད་གཞུང་གསར་
འཛུགས་ཀྱི་མཛད་སྒོ་གཟབ་རྒྱས་ཤིག་འཚོགས། ཏཱ་ལའི་བླ་མ་དེར་ཆིབས་བསྒྱུར་གནང་སྐབས་
ས་གནས་དཔོན་རིགས་འགོ་ཁྲིད་དང་སྐྱ་སེར་མི་མང་གིས་ལམ་ཟུར་དུ་རུ་བསྒྲིགས་ཏེ་ལག་པར་
ཁ་བཏགས་དཀར་པོ་དང་མཆོད་རྫས་སྣ་ཚོགས་ཐོགས་པ་དང༌། རོལ་མོ་འབུད་དཀྲོལ་རྡུང་བ་
སོགས་བྱེད་བཞིན་ཕེབས་བསུ་དང་སྣེ་ལེན་ཞུས། དེ་ནས་ཏཱ་ལའི་བླ་མ་ཕོ་བྲང་ཡང་སྟེང་གཟིམ་
ཆུང་ཀུན་དགའ་འོད་སྣང་དུ་གདན་ཞུས་ཀྱིས་སྐུ་ངལ་འཁྱུག་ཙམ་གསོས་རྗེས་རྫོང་གི་ཚོམས་ཆེན་
ནང་སེར་སྐྱ་དཔོན་རིགས་དང་། ས་གནས་འགོ་བྱེད། བསྟན་སྲུང་དང་བླངས་དམག་གི་འགོ་འཛིན་
སོགས་འདུ་འཛོམས་སར་ཏཱ་ལའི་བླ་མ་སྐུ་ཚེ་ཞབས་པད་བསྐལ་བརྒྱར་བརྟན་པའི་གསོལ་འདེབས་
སྐབས་ཡོངས་འཛིན་བགྲེས་པ་གླིང་རིན་པོ་ཆེས་སྔར་སྲོལ་ལྟར་དབང་ཆའི་ལུང་རྟགས་རྒྱལ་
སྲིད་སྣ་བདུན་དང༌། རྫས་བརྒྱད་རྟགས་བརྒྱད་སོགས་རིམ་བཞིན་བསྟར་འབུལ་ཞུས། དེ་ཚོ་ཚར་
རྗེས་ཏཱ་ལའི་བླ་མ་དབུ་བཞུགས་ཐོག་ཡོངས་འཛིན་རྣམ་གཉིས་དང་གྲྭ་ཚོགས་ཀྱིས་ཐོག་བརྩེགས་
གཉིས་པའི་འདུ་ཁང་ནང་ཚོགས་འཚོགས།
ཆོས་ཕྱོགས་ཀྱི་མཛད་སྒོ་རྣམས་གྲུབ་རྗེས་དཔོན་ཆས་ལེགས་པར་སྤྲས་པའི་དབུ་བཞུགས་
བཀའ་བློན་ཟུར་ཁང་དབང་ཆེན་དགེ་ལེགས་ཀྱིས་རྫོང་ཁང་གི་རྡོ་སྐས་རྩེར་བཞེངས་པ་དང་། ཁོང་
གི་འགྲམ་དུ་བཀའ་བློན་ཤད་ཟུར་དང༌། བཀའ་བློན་སྣེའུ་ཤར། མགྲོན་གཉེར་ཆེ་མོ་ཕ་ལྷ་སོགས་
སྐྱ་སེར་དཔོན་རིགས་བཞེངས་བཞིན་ཡོད། དབུ་བཞུགས་བཀའ་བློན་ཟུར་ཁང་པས་ལྷོ་ཁུལ་སྤྱི་
ཁྱབ་དང་། ལྷུན་རྩེ་རྫོང་གི་རྫོང་དཔོན། ལྷུན་རྩེ་རྫོང་ཁོངས་ཀྱི་དགོན་སྡེ་བརྒྱད་ཀྱི་མཁན་པོ་དང་
གྲྭ་མང༌། བོད་དམག་བརྒྱ་ཕྲག་ཁ་ཤས། མི་མང་སྟོང་ཕྲག་ཁ་ཤས་བཅས་ལ་ཞལ་ཕྱོགས་ཏེ་ཉེ་
ཆར་ལྷ་སར་རྒྱ་དམག་གིས་བོད་པའི་ཐོག་བཙན་གནོན་དྲག་པོ་བྱས་པར་བརྟེན་ཁོང་གིས་ཏཱ་
ལའི་བླ་མའི་བཀའ་ལྟར་ད་ནས་བཟུང་བོད་རྒྱའི་དབར་བཞག་པའི་གྲོས་མཐུན་དོན་བཅུ་བདུན་ལ་
ཁས་ལེན་མེད་པ་དང༌། ལྷུན་རྩེ་ཕོ་བྲང་དུ་བོད་གཞུང་གནས་སྐབས་སྤོ་འཛུགས་བྱས་པ། ད་དུང་
ད་ནས་བཟུང་ལྷུན་རྩེ་རྫོང་གི་མིང་གཡུལ་རྒྱལ་ལྷུན་རྩེར་བསྒྱུར་བ་དང༌། ས་འདི་བོད་ཀྱི་སྐབས་
འཕྲལ་རྒྱལ་ས་ཡིན་པའི་ཁྱབ་བསྒྲགས་གནང༌། དབུ་བཞུགས་བཀའ་བློན་ཟུར་ཁང་པས་ད་དུང་རྒྱ་
གར་དུ་བཞུགས་པའི་ཀླུ་ཁང་པ་དང་ལྷ་སར་བཞུགས་པའི་བློ་བཟང་བཀྲ་ཤིས་གཉིས་སྲིད་ཚབ་
ཏུ་བསྐོས་པའི་གསལ་བསྒྲགས་གནང་བ་དང༌། ཏཱ་ལའི་བླ་མས་ལྷུན་རྩེ་རྫོང་དུ་བོད་གཞུང་གནས་
སྐབས་སྤོ་འཛུགས་གནང་བའི་ཁྱབ་བསྒྲགས་ཡི་གེའི་ཐོག་ཏུ་མཚན་རྟགས་བཀོད། མཇུག་ཏུ་ཁུལ་
དེའི་མི་མང་ནས་རྟེན་འབྲེལ་གྱི་ཟློས་གར་བྲོ་གཞས་འཁྲབ་སྟོན་བྱས་པ་དང༌། བསྟན་སྲུང་དམག་
གིས་རང་གཞུང་ལྷུན་རྩེར་གནས་སྤོ་གནང་བའི་དགའ་སྟོན་རྟགས་རྟེན་སླད་གནམ་ལ་མེ་སྒྱོགས་
ལན་གསུམ་བརྒྱབ།
ལྷུན་རྩེ་རྫོང་དུ་བཞུགས་རིང་ཏཱ་ལའི་བླ་མས་ཀླུ་ཁང་བ་དང༌། བློ་བཟང་བཀྲ་ཤིས། ཆུ་བཞི་སྒང་
དྲུག་གི་དམག་སྤྱི་མགོན་པོ་བཀྲ་ཤིས་ཁག་སོ་སོར་ཕྱག་བྲིས་རེ་གནང༌།
མགོན་པོ་བཀྲ་ཤིས་ལ་བསྐུར་བའི་ཕྱག་བྲིས་ནང་ཏཱ་ལའི་བླ་མས་ཁོང་གི་སྙིང་སྟོབས་དང་ཁོང་
གིས་བོད་ཀྱི་ཆོས་སྲིད་ལས་དོན་ལ་ཞབས་འདེགས་ཞུས་པར་བསྔགས་བརྗོད་གནང་བ་དང༌། ཁོང་
ལ་ཛ་སག་གི་གོ་གནས་དང༌། ཕྱག་ཕྲེང་གཅིག །སྐུ་བརྙན་བྱིན་ཅན་ཞིག་བཅས་སྐྱེས་སུ་ཕུལ། དེ་
དུས་མགོན་པོ་བཀྲ་ཤིས་བོད་ཀྱི་ས་ཕྱོགས་གང་སར་གྲམ་པའི་ཆུ་བཞི་སྒང་དྲུག་གི་འཇབ་དམག་
སྒྲིག་འཛུགས་བྱེད་པའི་ལས་ལ་བྲེལ་ཟིང་གིས་ཞུགས་བཞིན་ཡོད་ཅིང༌། ཕྱི་ཟླ་༣ ཚེས་༢༢ ཉིན་
བོད་ཀྱི་ས་ཆ་ཁུག་ཀྱོག་ཅིག་ཏུ་རྒྱ་གར་རྒྱལ་ཡོངས་རླུང་འཕྲིན་ལ་ཉན་སྐབས་ཁོང་གིས་གཞི་ནས་
ལྷ་སར་བྱུང་བའི་གནས་ཚུལ་ཤེས་རྟོགས་བྱུང་བ་རེད། 
ཨ་ཐར་གྱིས་དེ་མ་ཐག་ཏུ་བོད་གཞུང་ལྷུན་རྩེ་རྫོང་དུ་སྤོ་འཛུགས་བྱས་པའི་གནས་ཚུལ་ཨ་རིའི་
གསང་བའི་ལས་ཁུངས་སུ་སྙན་སེང་ཞུས་པས་ཕྱིར་ལམ་སེང་ཏཱ་ལའི་བླ་མས་སྲིད་གཞུང་གསར་
པ་བཙུགས་པར་འཚམས་འདྲི་ཞུས་པ་དང་སྦྲགས་གལ་ཏེ་བོད་པར་འཆར་གཞི་ངེས་ཅན་ཞིག་ཡོད་
ན་ཨ་རིའི་གཞུང་གིས་མི་བཏང་ནས་བོད་པར་རོགས་སྐྱོར་བྱས་ཆོག་ཞེས་ཏར་ལན་འབྱོར་བས་ཨ་
ཐར་གྱིས་ཨ་རིའི་གསང་བའི་ལས་ཁུངས་ཀྱི་ལན་མགྲོན་གཉེར་ཆེ་མོ་ཕ་ལྷར་སྙན་སེང་ཞུས།
མགྲོན་གཉེར་ཆེ་མོ་ཕ་ལྷས“གལ་ཏེ་ང་ཚོར་ལམ་བར་དུ་དཀའ་ངལ་ཕྲད་ན་ཨ་རིས་གནམ་གྲུ་
བཏང་སྟེ་ང་ཚོ་བསུ་བར་ཡོང་ཐུབ་བམ”ཞེས་དྲིས།
མགྲོན་གཉེར་ཆེ་མོའི་བཀའ་མོལ་དེས་ཨ་ཐར་སྔོན་མ་ནས་བོད་གཞུང་ལ་འ་ཆད་འུ་ཐུག་གྱུར་
བའི་ཚོར་བ་ཇེ་ཆེར་བཏང་བ་རེད། ཕྱི་ལོ་༡༩༥༦ ལོར་ཁམས་ཁུལ་དུ་ཐོག་མར་རྒྱ་རྒོལ་གྱི་ཟང་ཆ་
ལངས་པ་ནས་བཟུང་ད་བར་བོད་གཞུང་གིས་རང་གི་ཇེ་ཆུང་དུ་འགྲོ་བཞིན་ཡོད་པའི་དབང་ཆར་ཤི་
འཐམ་རོ་འཐམ་བྱས་ཏེ་བསྡད་པ་ལས་དུས་སྐབས་དང་འཚམ་པའི་ཛ་དྲག་གི་འཆར་གཞི་མི་བཏིང་
བ་དང༌། བློ་ཐག་ཆོད་པའི་ཐག་གཅོད་དུས་ཐོག་ཏུ་བྱས་མེད།
ཨ་ཐར་གྱིས་མགྲོན་གཉེར་ཕ་ལྷར་ཁོང་དང་བློ་ཚེ་གཉིས་ཀྱིས་ས་ཆ་གཉིས་ལ་མིག་རྟགས་
བརྒྱབ་ཟིན། གཅིག་ལ་གནམ་ཐོག་ནས་མཁོ་དངོས་དབྱུག་ཆོག་པ་དང༌། གཞན་པ་དེར་གནམ་གྲུ་
འབབ་ཐུབ་པ་ཡོད། ཨ་རིའི་ཕྱོགས་ནས་ཡང་ནས་ཡང་དུ་བོད་པར་རོགས་སྐྱོར་བྱེད་འདོད་ཀྱི་རྣམ་
འགྱུར་བསྟན་དང་སྟོན་བཞིན་ཡོད་ཀྱང༌། བོད་གཞུང་བཀའ་ཤག་གིས་དུས་ད་ལྟ་བར་འཆར་གཞི་
ངེས་ཅན་ཞིག་བཟོ་ཐུབ་མེད་པས་གྲུབ་འབྲས་གང་ཡང་མ་བྱུང་བ་རེད་ཅེས་ལན་བཏབ།
མགྲོན་གཉེར་ཆེ་མོས་བསམ་བློ་ཏོག་ཙམ་བཏང་རྗེས་ཨ་ཐར་ལ་ཐོག་མའི་འཆར་གཞི་ལྟར་
ན་ཏཱ་ལའི་བླ་མ་སྐུ་འཁོར་དང་བཅས་པ་ལྷུན་རྩེ་རྫོང་དུ་བཞུགས་རྒྱུ་དང་། འདིར་རྟེན་གཞི་བྱས་
ཏེ་རྒྱ་མི་དང་ཞི་བའི་གྲོས་མོལ་བྱེད་འཆར་ཡོད་ཀྱང༌། ད་ལྟ་རྒྱ་དམག་གིས་ནོར་བུ་གླིང་ཁ་དང་
ཕོ་བྲང་པོ་ཏ་ལར་མེ་སྒྱོགས་བརྒྱབ་སྟེ་གཏོར་བཅོམ་བཏང་ཡོད་པས་འཆར་གཞི་འདིར་འགྱུར་བ་
མི་གཏོང་ཐབས་མེད་རེད། མ་ཟད་ཏཱ་ལའི་བླ་མ་མུ་མཐུད་ལྷུན་རྩེ་རྫོང་དུ་ཡུན་རིང་བཞུགས་བློས་
བཟོད་མིན་ལ་བརྟེན་རྒྱ་གར་དུ་ཉེན་གཡོལ་ལ་མི་ཕེབས་ཐབས་མེད་རེད། དེར་བརྟེན། ཁོང་གིས་
ཨ་རིའི་གཞུང་ལ་ཁོ་ཚོས་རྒྱ་གར་གཞུང་དང་སྐད་ཆ་བཤད་དེ་ཏཱ་ལའི་བླ་མ་དང་ཆིབས་ཞབས་ཚོ་
རྒྱ་གར་དུ་སྐྱབས་བཅོལ་ལ་ཡོང་ཆོག་པའི་རེ་བ་ཞུ་རོགས་ཞེས་གསུངས་པས་ཨ་ཐར་གྱིས་ལམ་
སེང་ཨ་རིའི་གསང་བའི་ལས་ཁུངས་ལ་ཏར་བཏང་སྟེ་བོད་གཞུང་གི་རེ་ཞུ་ཨ་རིའི་གཞུང་ལ་བརྒྱུད་
སྤྲོད་བྱས།
དེ་ཉིན་ཨ་རིའི་རྒྱལ་ས་ཝ་ཤིང་ཊོན་དུ་གསང་བའི་ལས་ཁུངས་ཀྱི་འགན་འཛིན་ཨ་ལན་ཌུ་ལི་
སིས་སྲིད་འཛིན་ཨད་སན་ཧོ་ཝར་ལ་ཁོང་གིས་རྩ་བའི་ཆ་ནས་ཏཱ་ལའི་བླ་མ་གང་མགྱོགས་བོད་
ཀྱི་ཕྱིར་ཕེབས་རྒྱུ་ཡིན་པ་ཐག་བཅད་དེ་ཤོད་ཐུབ་ཅེས་སྙན་སེང་ཞུས།
དེ་ནས་ཉེ་འགྲམ་དྲེའུ་ལྷས་བླ་བྲང་ནས་གདན་ཞུས་ལྟར་ཏཱ་ལའི་བླ་མ་གཡུལ་རྒྱལ་ལྷུན་རྩེ་ཕོ་བྲང་
ནས་ཆིབས་བསྒྱུར་གནང་སྟེ་དུས་ཡུན་ཆུ་ཚོད་གཅིག་མིན་ཙམ་ལས་མི་འགོར་བར་གཉལ་དྲེའུ་
ལྷས་དགོན་དུ་ཞབས་སོར་འཁོད་པ་དང༌། དེར་རྒྱལ་བློན་ལྷན་འཛོམས་ཀྱིས་གོམ་སྟབས་རྗེས་མ་
གང་གནང་དགོས་མིན་ཐོག་བཀའ་བསྡུར་ཞིག་གནང༌། དེའི་སྔོན་ཙམ་གྱི་ཉིན་ཞིག་མཁན་དྲུང་ཏཱ་
བླ་མ་ཐུབ་བསྟན་ནོར་བཟང་ནས་འབྲུག་ཡུལ་བརྒྱུད་ཆིབས་བསྒྱུར་གནང་ན་ལེགས་ཞེས་དགོངས་
ཚུལ་ཞུས་ཀྱང༌། གནས་ཚུལ་ཛ་དྲག་ལ་བརྟེན་མཚོ་སྣ་བརྒྱུད་དེ་ཕེབས་ན་ལམ་ཐག་ཐུང་བས་དེ་
ལྟར་ཕེབས་རྒྱུའི་ཐུགས་ཐག་བཅད། དེ་ལྟར་ཡང་། ལམ་བར་དུ་ཏཱ་ལའི་བླ་མའི་ཆིབས་རགས་དང་
འཛམ་གླིང་ཕྱི་ལོགས་དབར་འབྲེལ་བ་གང་ཡང་བྱུང་མེད་པས་རྒྱ་གར་གཞུང་གིས་ཏཱ་ལའི་བླ་མ་
སྐྱབས་བཅོལ་དུ་ཞལ་བཞེས་གནང་མིན་མི་ཤེས་སྟབས་མགྲོན་གཉེར་ཆེ་མོ་ཕ་ལྷས་རང་གི་གཅུང་
པོ་ཕ་ལྷ་སྲས་དབང་ཕྱུག་དང་ཆང་ཁྱིམ་ཞབས་སྡོད་སྐལ་བཟང་ཐུབ་བསྟན་གཉིས་རྒྱ་གར་ས་སྲུང་
བརྒྱུད་རྒྱ་གར་གཞུང་ལ་ཏཱ་ལའི་བླ་མ་སྟོན་འཁོར་དང་བཅས་པ་རྒྱ་གར་དུ་ཕེབས་སྐྱོད་ཆོག་པའི་
བཀའ་མོལ་ཞུ་བར་བཏང་བ་དང༌། རྒྱ་གར་གཞུང་གིས་བཀའ་ལན་གང་གནང་ཁོ་གཉིས་ཀྱིས་ཉིན་
མཚན་ལྟོས་མེད་མགྱོགས་བགྲོད་ཀྱིས་ཕྱིར་སྐྱེལ་བར་ཡོང་དགོས་པའི་བཀའ་གནང་།
རྒྱ་གར་དུ་ཕེབས་རྒྱུའི་ཐུགས་ཐག་ཆོད་མཚམས་ཚང་མར་རྒྱ་དམག་རྗེས་འདེད་གཏོང་
མཁན་ཉེ་བར་སླེབས་ཡོད་ངེས་ལ་བརྟེན་ཁོ་ཚོའི་འགོག་རྐྱེན་མི་འཕྲད་སླད་ལྷུན་རྩེ་རྫོང་ནས་གང་
མགྱོགས་ཆིབས་ཐོན་གནང་ན་བཟང་བའི་བསམ་ཚུལ་གཅིག་མཐུན་བྱུང་བ་གཞིར་བཞག་ཏཱ་ལའི་
བླ་མས་རྒྱལ་ཡུམ་ཆེན་མོ་དང་གཅེན་མོ་རྣམ་གཉིས་སྔོན་ལ་ཕེབས་འཐོན་གནང་བཅུག །
ཕྱི་ཟླ་༣ ཚེས་༢༧ ཉིན་ནམ་མ་ལངས་གོང་ཙམ་ལ་ཏཱ་ལའི་བླ་མ་ཆིབས་ཞབས་དང་བཅས་
པ་གཉལ་དྲེའུ་ལྷས་དགོན་པ་ནས་ཆིབས་འཐོན་གནང༌། དེ་ཉིན་གྱི་ལམ་ཐག་ཧ་ཅང་རིང་བ་དང་།
ཕེབས་ལམ་གྱི་རི་ཀླུང་ཐམས་ཅད་ཁ་བས་བཀབ་ཡོད་པར་བརྟེན་སྐབས་རེ་ཆུ་ཚོད་གཅིག་གཉིས་
རིང་ཁོ་ཚོས་གངས་ཁྲོད་དུ་ཕེབས་ལམ་བརླགས་ཏེ་ལམ་ནོར་ཐོག་བསྐྱོད་པ་དང༌། མཐའ་མ་རྐང་
རྗེས་བདས་ཏེ་ཕྱིར་ལོག་དགོས་པའང་བྱུང་བ་རེད། ཆིབས་ཞབས་ཕལ་ཆེ་བར་གངས་ཤེལ་མེད་
སྟབས་སྐྲ་རིང་པོ་ཡོད་མཁན་ཚོས་སྐྲས་རང་གི་མིག་བཀབ་པ་དང༌། ཁ་ཤས་ཀྱིས་རས་ལྷེབ་ནག་
པོས་མིག་བཀབ་སྟེ་འགྲུལ་བཞུད་བྱས། ལམ་བར་དུ་བླ་རྒོལ་ལ་ཞེས་པའི་རི་མཐོན་པོ་དེ་རྒྱག་
སྐབས་གནམ་གཤིས་གྲང་ངར་ཆེ་བས་འགྲུལ་པ་ཚོའི་ལུས་པོར་འཁྱགས་འཁུམས་ཐེབས་པ་ཙམ་
མ་ཟད། ད་དུང་སྨ་ར་དང་རྫི་མ་ལའང་འཁྱགས་པ་ཆགས་པས་གཅིག་ནས་རྟར་ཟོར་ཡང་ཡོང་
ཐབས་དང་། གཉིས་ནས་རང་གི་ལུས་པོར་ཚ་དྲོད་འགུགས་ཐབས་སུ་ཚང་མས་རྟ་ལས་བབ་པ་
དང་ལུས་པོ་རྟར་སྦྱར་ཏེ་གོམ་བགྲོད་བྱས། ལ་ཕར་ཕྱོགས་ལ་སླེབས་སྐབས་གནམ་གཤིས་ཕྲན་
བུ་དྭངས་བར་བརྟེན་ཕེབས་ལམ་གཡས་གཡོན་གྱི་གངས་ཀྱང་བཞུས་ཏེ་མདུན་གྱི་ལམ་ཁ་གསལ་
པོར་མངོན། དེ་ཉིན་ས་མ་རུབ་ཙམ་ལ་ཏཱ་ལའི་བླ་མ་སྐུ་འཁོར་དང་བཅས་པ་སྦྱོར་ར་གྲོང་སྡེར་
ཕེབས་འབྱོར་གྱིས་སྦྱོར་ར་དགོན་པར་བཞུགས་ཞག་མཛད་པ་དང༌། དེར་སྔོན་བསྐྱོད་རྒྱལ་ཡུམ་
ཆེན་མོ་དང་སྐུའི་གཅེན་མོ་ཚེ་རིང་སྒྲོལ་མས་ཏཱ་ལའི་བླ་མར་ཕེབས་སྒུག་ཞུ་བཞིན་ཡོད།
སང་ཉིན་ཏེ། ཕྱི་ཟླ་༣ ཚེས་༢༨ ཉིན་ནམ་ལངས་ཙམ་ལ་ཏཱ་ལའི་བླ་མ་གཙོས་ཆིབས་ཞབས་
ཚོ་སྦྱོར་ར་དགོན་པ་ནས་ཆིབས་ཐོན་གནང་བ་དང༌། ཡུད་ཙམ་རོང་གཏིང་བརྒྱུད་རྗེས་དཀར་པོ་
ལ་རྩེར་འཛེགས། དེ་ཉིན་གནམ་གཤིས་ཧ་ཅང་དྭངས་ལ་སྔོ་ཐིང་ཐིང་ཡིན་ཡང་། རི་ཀླུང་ཐམས་
ཅད་ཁ་བས་བཀབ་ཡོད་པའི་ཐོག་ཏུ་ཞོགས་པའི་ལྷགས་བསིལ་དང༌། གངས་འཁྱགས་ཀྱི་གྲང་ངར་
འདོམས་པས་ཁོ་ཚོ་དལ་བུར་མ་གཏོགས་མདུན་དུ་སྐྱོད་མི་ཐུབ། དེ་དུས་ཏཱ་ལའི་བླ་མ་དང་ཁོང་
གི་བཀའ་ཤག་གིས་ཉིན་དེ་རང་ལ་རྒྱ་ནག་གི་སྲིད་བློན་ཀྲའུ་ཨེན་ལད་ཀྱིས་བོད་ཀྱི་བཀའ་ཤག་
སྲིད་གཞུང་མེད་པ་བཟོས་པའི“རྒྱལ་སྲིད་སྤྱི་ཁྱབ་ཁང་གི་བཀའ་རྒྱ”ཁྱབ་བསྒྲགས་བྱས་པ་ཤེས་
ཀྱི་མེད་ལ། ཁོང་ཚོས་ཨ་རིའི་ནིའུ་ཡོག་དུས་བབ་ཐོག“གནས་ཚུལ་སྤེལ་གསལ་ལྟར་ན། བོད་ཀྱི་
རྒྱལ་སའི་མང་ཚོགས་ཀྱི་དྲག་པོའི་གྱེན་ལོག་ལ་ཕམ་ཉེས་བྱུང་ཡོད་པ་དང༌། ཏཱ་ལའི་བླ་མ་བྲོས་
བྱོལ་དུ་ཕེབས་ཡོད”ཅེས་རྒྱ་གར་ཀ་ལོན་སྦུག་ནས་བཏང་འབྱོར་བྱུང་བའི་གནས་ཚུལ་ཞིག་སྤེལ་
ཡོད་པའང་མཁྱེན་གྱི་མེད། གསར་འགྱུར་དེའི་ནང་རྒྱ་མིས་ལྷ་སའི་མང་ཚོགས་ཐོག་ཐོ་རེངས་
ནས་ས་སྲོད་བར་རང་ཁྱིམ་གྱི་ཕྱིར་འདོན་མི་ཆོག་པའི་བཙན་བཀའ་བཏང་ཡོད་པ་དང༌། བཀའ་
བློན་ཟུར་པ་ང་ཕོད་ངག་དབང་འཇིགས་མེད་དང་བསམ་ཕོ་ཚེ་དབང་རིག་འཛིན་གཉིས་ཀྱིས་ལྷ་
སའི་རླུང་འཕྲིན་ཐོག་ལྷ་སའི་མང་ཚོགས་ལ་རྒྱ་མིར་མཐུན་འགྱུར་བྱེད་དགོས་པའི་འབོད་སྐུལ་ཞུ་
གི་ཡོད་ཅེས་འཁོད་ཡོད། གསར་འགྱུར་དེའི་མཐའ་མཇུག་དེར“དེ་རིང(ཕྱི་ལོ་༡༩༥༩ ལོའི་ཟླ་
༣ ཚེས་༢༧ ཉིན)གནས་ཚུལ་འབྱོར་བ་ལྟར་ན། རྒྱ་མིའི་དམག་མིས་ལྷ་སའི་སྐྱིད་ཆུའི་གྲམ་ཐང་
ཐོག་ཆུ་ཚོད་བཅུ་གཉིས་རིང་ཟམ་མི་ཆད་པར་ཤི་པོའི་ཕུང་པོ་མེར་སྲེག་བཏང་ནས་བསྡད”ཅེས་
བཀོད་ཡོད།
ཏཱ་ལའི་བླ་མ་སྐུ་འཁོར་དང་བཅས་པས་དཀར་པོ་ལ་རྒྱག་སྐབས་གློ་བུར་དུ་མཁའ་དབྱིངས་
ནས་ཝུང་ཝུང་ཞེས་པའི་སྐད་སྒྲ་ཆེན་པོ་ཞིག་ཐོས་པ་དང་། ཚང་མས་དངངས་སྐྲག་དང་བཅས་
གནམ་ལ་ལྟ་དུས་རྒྱལ་རྟགས་དང༌། ཨང་རྟགས་སོགས་གང་ཡང་མེད་པའི་གནམ་གྲུ་རླུང་འཁོར་
གཉིས་ལྡན། དངུལ་སྐྱ་མདོག་ཅན་ཞིག་ལྷོ་ནུབ་ཕྱོགས་ནས་འཕུར་ཡོང་བ་མཐོང༌།
མི་ཞིག་གིས“གནམ་གྲུ་ཡོང་གི་འདུག”ཅེས་སྐད་བརྒྱབ་པས་ཚང་མ་འདྲོག་འགོ་ལངས་ཏེ་རྟ་
ལས་བབ་པ་དང་། བྲག་གསེབ་དང་། ཤིང་གསེབ། ན་ཁ་སྤོ་རྡོག་སོགས་ཀྱི་གསེང་དུ་ཁ་འཐོར་ཏེ་
གབ་ཡིབ་བྱས།
དེ་དུས་ཏཱ་ལའི་བླ་མ་དང༌། མངའ་རིས་རིན་པོ་ཆེ། སྤྱི་ཁྱབ་མཁན་པོ། སྐུ་སྲུང་མདའ་དཔོན་
བཅས་མཉམ་དུ་ཡོད་པས་ཁོང་ཚོས་རླུང་གིས་བདས་པའི་གངས་ཤུལ་ས་ཆ་སྣུམ་ནག་ཅིག་ཐོག་
བཞུགས་ཏེ་མཆོག་གསུམ་བསླུ་བ་མེད་པར་མགོན་སྐྱབས་དཔུང་གཉེན་ཡོང་བའི་ཐུགས་སྨོན་
མཛད། ཆུ་བཞི་སྒང་དྲུག་གི་འཇབ་དམག་ཁ་ཤས་ཀྱིས་མེ་མདའི་ཁ་གནམ་གྲུར་གཏད་དེ་རྒྱག
རྩིས་བྱས་པ་ན། མགྲོན་གཉེར་ཆེ་མོ་ཕ་ལྷས“མེ་མདའ་གང་བྱུང་མ་རྒྱོབ། ཁུ་སིམ་མེར་སྡོད་
དགོས”ཞེས་བཀའ་གནང༌།
གནམ་གྲུ་དེས་མཁའ་དབྱིངས་སུ་ལྡིང་སྐོར་མ་བརྒྱབ་པར་ཧ་ལམ་ཁོ་ཚོ་མ་མཐོང་བ་ལྟར་
ནུབ་བྱང་ཕྱོགས་སུ་ཤར་སྐྱོད་བྱས་ཏེ་སྨིག་རྒྱུ་བཞིན་མི་སྣང་བར་གྱུར་ཚེ་བྲོས་བྱོལ་བ་ཚོ་རུབ་
ཆིབས་རུབ་བྱས་ཏེ་གནམ་གྲུ་དེ་སུའི་ཡིན་མིན་ཐོག་ལབ་གླེང་བྱེད་ཀྱིན་མུ་མཐུད་ལམ་ལ་ཞུགས།
ཞབས་ཁྲོད་ནས་ཁ་ཤས་ཀྱིས་གནམ་གྲུ་དེ་རྒྱ་གར་གཞུང་གིས་ཏཱ་ལའི་བླ་མ་གར་ཡོད་ལྟ་བར་
བཏང་བ་རེད་ཅེས་རྒྱ་གར་གྱི་གནམ་གྲུ་ཡིན་པ་དང་། ཁ་ཤས་ཀྱིས་རྒྱ་མིས་ཏཱ་ལའི་བླ་མ་བྲོས་བྱོལ་
དུ་ཕེབས་པ་ཤེས་ཏེ་རྗེས་འདེད་ལྟ་ཞིབ་བྱེད་པར་བཏང་བ་རེད་ཅེས་བསམ་ཚུལ་སྣ་ཚོགས་བཤད།
འོན་ཀྱང༌། གནམ་གྲུ་དེས་ཁོང་ཚོ་མཐོང་བའི་རྟགས་མཚན་མ་གང་ཡང་བསྟན་མེད། རྒྱལ་ཁབ་
སུས་ཀྱང་གནམ་གྲུ་དེ་རང་གི་ཡིན་ལུགས་གསལ་བཤད་བྱས་མེད་པས་གནས་ཚུལ་དེ་དུས་ད་ལྟ་
བར་ལྐོག་གྱུར་དུ་ལུས་ཡོད།
དཀར་པོ་ལ་བརྒལ་བ་དང་མཚོ་སྣ་རྫོང་ཁོངས་ཀྱི་གོ་པོ་ལ་བརྒྱུད་དེ་ཕེབས་སྐབས་མཚོ་སྣ་
རྫོང་སྡོད་དང༌། མངའ་ཁུལ་གཙོ་དྲག་མི་སྣ་ཚོས་ཁ་བས་གཡོགས་པའི་ས་སྟེང་དུ་ཏཱ་ལའི་བླ་མར་
ཕེབས་བསུ་གཟབ་རྒྱས་ཞུས། ཁོ་ཚོས་ཏཱ་ལའི་བླ་མའི་གསེར་ཞལ་མཇལ་མ་ཐག་སེམས་འགུལ་
ཐེབས་དྲགས་ཏེ་རང་དབང་མེད་པར་མིག་ཆུ་ལྷུང་ལྷུང་དུ་ཤོར་བ་ལས་ཁོང་ལ་བཀའ་མོལ་གང་
ཞུ་མི་ཐུབ་པར་གྱུར།
ཕྱི་ཟླ་༣ ཚེས་༢༨ ཉིན་གྱི་མཚན་དགུང་ལ་ཨ་རིའི་རྒྱལ་ས་ཝ་ཤིང་ཊོན་གྱི་གསང་
བའི་ལས་ཁུངས་ཤར་མཐའི་སྡེ་ཚན་གྱི་འགན་འཛིན་ཌེསེ་མོན་ཌ་ཕིཛ་ཇི་རལ་ཌ་ལ་ཛ་
དྲག་གི་ཏར་འཕྲིན་ཞིག་འབྱོར། དེ་ནི་ཨ་ཐར་གྱིས་བསྐུར་བ་ཞིག་ཡིན་པ་དང༌། དེའི་ནང་ཨ་རིའི་
གཞུང་གིས་རྒྱ་གར་གཞུང་ལ་བཀའ་མོལ་ཞུས་ཏེ་ཏཱ་ལའི་བླ་མ་རྒྱ་གར་གྱི་ས་ཁོངས་སུ་འཛུལ་ཏེ་
སྐྱབས་བཅོལ་ཞུ་ཆོག་པ་གནང་རོགས་ཞེས་གསལ་ཡོད། རྣམ་ཀུན་གནད་དོན་དེ་འདྲའི་རིགས་
སྲིད་འཛིན་སོགས་ཨ་རིའི་གཞུང་གི་མཐོ་རིམ་མི་སྣས་ཆོག་མཆན་སྤྲད་ན་མ་གཏོགས་ཐད་ཀར་
ལག་བསྟར་བྱེད་སྲོལ་མེད་ཀྱང་། དེ་ཉིན་གཅིག་ནས་གཟའ་མཇུག་ཡིན་པ་དང༌། གཉིས་ནས་ཨ་
རིའི་གཞུང་གི་ལས་ཁུངས་མཐོ་དམན་རིམ་པ་བརྒྱུད་དེ་གནད་དོན་དེར་ཆོག་མཆན་ཞུས་ན་དུས་
ཚོད་འགོར་འགྱངས་འགྲོ་ངེས་ཡིན་པར་བརྟེན་ཕིཛ་ཇི་རལ་ཌ་ཡིས་རེ་ཞུ་དེའི་ཐོག་ལ་ཛ་དྲག་ཅེས་
མཆན་བཀོད་དེ་ཡིག་ཆ་དེ་རྒྱ་གར་གྱི་རྒྱལ་ས་ལྡི་ལི་གསར་པའི་ཨ་རིའི་གཞུང་ཚབ་ཁང་དུ་བརྒྱུད་
སྤྲོད་བྱས།
ཆུ་ཚོད་དྲུག་རྗེས་ཕིཛ་ཇི་རལ་ཌ་ལ་ལྡི་ལིའི་ཨ་རིའི་གཞུང་ཚབ་ནས“སྲིད་བློན་ནེ་རུས་ཏཱ་
ལའི་བླ་མ་དང་ཁོང་གི་སྐུ་འཁོར་ཚོ་རྒྱ་གར་དུ་དགའ་བསུ་ཞུ་འཆར་འདུག”ཅེས་ལན་འབྱོར།
མཚོ་སྣར་སླེབས་རྗེས་ཏཱ་ལའི་བླ་མ་གཙོས་སྐུ་འཁོར་ཚོར་དཀའ་ངལ་གསར་པ་ཁ་ཤས་ཕྲད་པ་ནི།
མཚོ་སྣ་ནས་མོན་རྟ་དབང་ལ་འགྲོ་བར་འགྲོ་ལམ་མི་འདྲ་བ་ལྔ་ཡོད་པ་ལས་ཏཱ་ལའི་བླ་མ་ཕེབས་
ལམ་གང་ནས་གདན་འདྲེན་ཞུ་དགོས་སམ། ཏཱ་ལའི་བླ་མ་དང་ལྷན་དུ་སུ་དང་སུ་འགྲོ་དགོས་སམ།
ཏཱ་ལའི་བླ་མ་མཚོ་སྣ་ནས་ཕེབས་ཤུལ་དུ་རྒྱབ་སྲུང་བཀོད་སྒྲིག་ཇི་ལྟར་བྱེད་དགོས་པ་སོགས་ཀྱི་
གནད་དོན་རེད། དེ་དུས་བོད་པ་ཧ་ཅང་མང་པོ་ལྷོ་ཁར་བྲོས་བྱོལ་དུ་ཡོང་གི་ཡོད་པས་ཁོ་ཚོའི་རྗེས་
ལ་རྒྱ་དམག་རྗེས་འདེད་གཏོང་མཁན་སླེབ་ཉེན་སྔར་ལས་ཆེ་བར་སྣང་ཡང༌། ཏཱ་ལའི་བླ་མའི་ཆིབས་
ཞབས་ཁོངས་སུ་དམག་དོན་གྱི་ཉམས་མྱོང་འདང་ངེས་ཡོད་པ་དང༌། གང་དགའ་ཅི་ལེགས་ངེས་
བརྟན་ཤེས་མཁན་སུའང་མེད།
འགྲོ་ལམ་བཞི་སྤྱིར་ལམ་ཐག་ཐུང་བ་ཡོད་ཀྱང༌། སྐབས་དེའི་ནམ་དུས་ལ་འགྲོ་ལམ་ཧ་ཅང་
རྩུབ་པོ་ཡོད་སྟབས་མང་མང་ཞེས་པའི་གྲོང་གསེབ་ཅིག་བརྒྱུད་དེ་འགྲུལ་བཞུད་གནང་རྒྱུར་ཐག་
བཅད། ཁོང་ཚོས་ད་དུང་ཏཱ་ལའི་བླ་མའི་སྐུ་སྲུང་ཞབས་ཞུར་ལྷ་ས་ནས་དམག་སྒར་ཀ་ཁ་གཉིས་ཀྱི་
འགོ་དམག་༣༠༠ སྐོར་ཡོད་པ་དེ་ནས་མང་མང་བར་སྐུ་སྲུང་ཉུང་ཤས་བཅར་རྒྱུ་ལས་དེ་བྱིངས་
རྣམས་གནས་སྐབས་རིང་མཚོ་སྣ་ས་གནས་ཀྱི་སྲུང་བྱར་འཇོག་རྒྱུ་ྋདང༌། སྐྱ་སེར་མི་མང་ཚང་མ་
མུ་མཐུད་ཏཱ་ལའི་བླ་མ་དང་ལྷན་དུ་རྒྱ་གར་དུ་འགྲོ་རྒྱུར་ཐག་བཅད།
གནད་དོན་དེ་ཚོ་ཐག་གཅོད་ཟིན་རྗེས་དབུ་བཞུགས་བཀའ་བློན་ཟུར་ཁང་གིས་སྣུམ་བཞུའི་
འོད་སྣང་འོག་རྒྱ་གར་གྱི་ས་ཐོག་ཏུ་འབྱོར་རྗེས་ཏཱ་ལའི་བླ་མས་སྤེལ་རྒྱུའི་ཐོག་མའི་གསར་འགོད་
གསལ་བསྒྲགས་ཤིག་ཟིན་བྲིས་བརྒྱབ།
ཕྱི་ཉིན་ཏེ། ཕྱི་ཟླ་༣ ཚེས་༢༩ཉིན་གྱི་ཞོགས་པ་ཕེབས་ལམ་དུ་གངས་ཆེན་པོ་བབ་ཡོད་ཀྱང་
དེ་ཁུལ་མི་མང་གིས་མ་བསྐྱལ་དང་བླངས་ཀྱིས་ཕེབས་ལམ་དུ་གངས་བཤངས་དང་ལམ་བཅོས་
བརྒྱབ་ཡོད་པས་སྐུ་ངལ་ཆེན་པོ་མ་བྱུང་བར་མཚོ་སྣ་ནས་ཆིབས་ཐོན་གནང༌། རིམ་བཞིན་དངུལ་
སྐྱ་མདོག་གི་རི་ཀླུང་བརྒལ་ཏེ་ཁོ་ཚོ་ཤིང་ནགས་དང་ནེའུ་གསེང་རྣམ་པར་བཀྲ་བའི་ལུང་གཤོངས་
སུ་སླེབས་ཚེ་ཉིན་ཞག་མང་པོའི་རིང་མི་ཚང་མའི་གདོང་ལ་བྲལ་མེད་དུ་གནས་པའི་སྡུག་བསྔལ་
དང་དངངས་སྐྲག་གི་རྣམ་པ་དེ་རིམ་པས་དགའ་བའི་འཛུམ་མདངས་སུ་གྱུར།
མང་མང་གི་ཡུལ་མི་ཕལ་ཆེ་བ་གྲངས་ཉུང་མི་རིགས་མོན་པ་ཡིན་ཞིང་། ས་དེ་བོད་དང་
རྒྱ་གར་གྱི་ས་མཚམས་སུ་མ་སླེབས་གོང་གིས་ཞག་སྡོད་ས་ཚིགས་མཐའ་མ་དེ་རེད། དེར་ཉེ་སྔོན་
གཉན་དྲེའུ་ལྷས་དགོན་ནས་རྒྱ་གར་ས་སྲུང་སར་བཏང་བའི་ཕ་ལྷ་དབང་ཕྱུག་དང་ཆང་ཁྱིམ་སྐལ་
བཟང་ཐུབ་བསྟན་གཉིས་ཀྱིས་ཏཱ་ལའི་བླ་མར་ཕེབས་སྒུག་ཞུ་བཞིན་ཡོད་ཅིང༌། ཁོ་གཉིས་ཀྱིས་རྒྱ་
གར་གཞུང་ནས་ཏཱ་ལའི་བླ་མ་དང་སྐུ་འཁོར་ཚོ་རྒྱ་གར་དུ་ཕེབས་འཐུས་བཀའ་འཁྲོལ་དང༌། རྒྱ་
གར་ས་སྲུང་ལས་བྱེད་ཚོས་ཆུ་དྭངས་མོའི་སར་ཏཱ་ལའི་བླ་མར་དགའ་བསུའི་ཕེབས་སྒྲིག་ཞུ་གི་
འདུག་ཅེས་འཕྲིན་བཟང་ཁྱེར་ཡོད།
མང་མང་དུ་འབྱོར་རྗེས་ཏཱ་ལའི་བླ་མར་ཆེས་ཐོག་མར་བདེ་འཇགས་ཀྱི་ཚོར་བ་ཞིག་བྱུང་ནས་
ཐུགས་ལྷོད་ལྷོད་ཆགས་པ་རེད། མང་མང་གྲོང་གསེབ་དེ་བཞིན་ས་ཆ་གྲོག་རོང་ཞིག་ཏུ་ཆགས་
ཡོད་ཅིང་། ཏཱ་ལའི་བླ་མའི་སྲུང་བྱར་ཡོད་པའི་ཁམས་པ་འཇབ་དམག་དང་བོད་དམག་གིས་གྲོང་
གསེབ་དེ་ཧ་ལམ་ཡོངས་སུ་ཁེངས། ས་དེར་གནམ་གཤིས་ཚ་པོ་དང་ཆར་ཞོད་ཆེན་པོ་ཡོད་ཐོག་
ཏཱ་ལའི་བླ་མའི་བཞུགས་གནས་སུ་གུར་ཞིག་གྲ་སྒྲིག་བྱས་ཡོད་པ་དེའི་ནང་ཆར་ཐིགས་བརྒྱབ་པས་
དགོང་མོ་དེར་ཁོང་ལ་ངལ་གསོ་ཡག་པོ་མ་བྱུང་བས་ཞོགས་པ་སྐུ་ལ་ཚ་བ་རྒྱས་པ་དང༌། གསོལ་
གྲོད་བཤལ་བའི་སྙུང་གཞི་ཕོག །ཁོང་ཚོ་ལྷ་ས་ནས་འཐོན་སྐབས་ཆིབས་ཞབས་ཁོངས་སུ་བླ་སྨན་
གཅིག་ཀྱང་ཁྲིད་མེད་པས་སྐབས་དེར་ཚང་མར་བློ་འགྱོད་རྟས་མི་ཟིན་པ་བྱུང༌། ཟླ་ཤས་གོང་ཏཱ་
ལའི་བླ་མ་དགའ་ལྡན་དགོན་པར་དགེ་བཤེས་ལྷ་རམས་པའི་རྒྱུགས་སྤྲོད་དུ་ཕེབས་སྐབས་སུའང་
གསོད་གྲོད་བཤལ་བའི་སྙུང་གཞི་ཕོག་པ་དང༌། དེ་དུས་སྐུ་སྲུང་མདའ་དཔོན་སྟག་ལྷ་ཕུན་ཚོགས་
བཀྲ་ཤིས་ཀྱིས་ཏཱ་ལའི་བླ་མར་གསོལ་སྨན་ཀྲ་རི་མན་སིན་རིལ་བུ་ཞིག་ཕུལ་བས་སྙུང་གཞིར་
ཐུགས་ཕན་གསོས་པོ་བྱུང་བ་ལྟར་ད་ལན་ཡང་ཁོང་གིས་སྣང་མེད་དུ་གསོལ་སྨན་དེ་མཉམ་དུ་ཁྱེར་
ཡོད་པས་ཏཱ་ལའི་བླ་མར་རིལ་བུ་གཅིག་ཕུལ་རྗེས་བཞུགས་གནས་ཁང་ཆུང་ཞིག་ནང་གདན་འདྲེན་
ཞུས་ཀྱང༌། ཁང་ཆུང་དེ་ཧ་ཅང་གཙང་མ་མེད་པ་དང༌། འོག་ཐོག་ནས་སྒོ་ཕྱུགས་ཀྱིས་སྐད་བརྒྱབ་
པ་དང༌། མགོ་ཐད་ཀྱི་བྱ་གདང་སྟེང་ནས་ཁྱིམ་བྱས་སྐད་ཅོར་བརྒྱབ་པ། ཕྱི་ནས་ཁྱིས་སྐད་ཟམ་མི་
ཆད་པ་བརྒྱབ་པ་སོགས་དགོང་མོ་གཉིས་པ་དེའང་ཏཱ་ལའི་བླ་མར་ངལ་སུན་སྣ་ཚོགས་བྱུང་ནས་
ངལ་གསོ་ཡག་པོ་ཞིག་བྱུང་མེད།
མང་མང་དུ་སྤྱིར་རྒྱ་དམག་གི་ཉེན་ཁ་མེད་ཀྱང་རྒྱབ་སྲུང་འཇབ་དམག་དང་བོད་དམག་གི་
འགན་འཁུར་ཡང་དུ་གཏོང་དགོས་པར་དགོངས་ཏེ་ཏཱ་ལའི་བླ་མས་བོད་ས་ཕག་ལོའི་ཟླ་བ་གཉིས་
པའི་ཚེས་ཉེར་གཉིས་ཉིན་ཏེ། ཕྱི་ཟླ་༣ ཚེས་༣༡ རེས་གཟའ་མིག་དམར་ཉིན་མང་མང་ནས་
ཆིབས་ཐོན་གནང་རྒྱུའི་ཐུགས་ཐག་བཅད།
མང་མང་ནས་ཆིབས་ཐོན་གྱིས་བོད་དང་རྒྱ་གར་གྱི་ས་མཚམས་སུ་མ་སླེབས་གོང་ཙམ་ལ་ཆུ་
བཞི་སྒང་དྲུག་གི་འཇབ་དམག་དང་བོད་དམག་གིས་རུ་བསྟར་ལེགས་པར་བསྒྲིགས་ཏེ་ཏཱ་ལའི་བླ་
མར་ཆེས་མཐའ་མཇུག་གི་གུས་འདུད་ཞུས།
སྔོན་ནས་ཕྱིར་ལོག་བྱེད་རྒྱུ་གཏན་འཁེལ་བའི་འཇབ་དམག་དང་བོད་དམག་ཚོར་ཏཱ་ལའི་བླ་
མས་མཇལ་ཁ་དང་བཀའ་སློབ་གནང་རྗེས་ཆིབས་ཞབས་ཕན་ཚུན་ཁ་འབྲལ་ཁར་ཨ་ཐར་ནོར་བུས་
མགྲོན་གཉེར་ཆེ་མོ་ཕ་ལྷར་ལྷ་ས་ནས་ཆིབས་བསྒྱུར་གནང་དུས་བོད་གཞུང་གི་བང་མཛོད་ནས་
གྲོན་དངུལ་འདང་ངེས་ཁྱེར་ཡོད་དམ་ཞེས་དྲིས་པ་དང༌། མགྲོན་གཉེར་ཆེ་མོས་མེད་ཅེས་ལན་
བཏབ་པས་ཨ་ཐར་གྱིས་ཁོ་རང་དང་བློ་ཚེའི་དངུལ་ཡོད་ཚད་མགྲོན་གཉེར་ཆེ་མོར་ཕུལ། ཏཱ་
ལའི་བླ་མ་གཙོས་ཆིབས་ཞབས་ཉུང་ཤས་ཤིག་སེམས་ཤིན་ཏུ་འཕྲེང་བཞིན་ཆུ་དྭངས་མོའི་ཕྱོགས་
སུ་དལ་བུར་སྐྱོད་ཚེ་ཨ་ཐར་ནོར་བུས་ཁོང་ཚོ་མཐོང་ཡུལ་ནས་མ་ཡལ་བར་མིག་ཧྲིག་གེར་བལྟས་
ཏེ་བསྡད་པ་དང༌། དེ་རྗེས་ཁོང་གིས་ཏར་གཏོང་འཕྲུལ་ཆས་ཁྱེར་ཏེ་རི་ཞིག་གི་རྩེར་འཛེགས་
ནས“་ཏཱ་ལའི་བླ་མ་དང་ཁོང་གི་དཔོན་རིགས་ཚོ་ཕྱི་ཟླ་༣ ཚེས་༣༡ ཉིན་རྒྱ་གར་གྱི་ས་མཚམས་
སུ་བདེ་བར་འབྱོར། ཀ་ཀ་ཀ་རྒྱ་གར་གྱི་ས་མཚམས་ནས་མཚོ་སྣ་རྫོང་དུ་ཕྱིར་ལོག་རྒྱུ་རེད།
བོད་མི་མང་གི་དཀའ་སྡུག་འཛམ་གླིང་མི་མང་ལ་ཤོད་རོགས། རྒྱ་མི་དམར་པོའི་གདུག་རྩུབ་མནར་
གཅོད་ལས་ཐར་ཆེད་ང་ཚོར་རོགས་སྐྱོར་གནང་རོགས། ”ཞེས་ཏར་འཕྲིན་མཐའ་མ་དེ་བཏང༌།
དེ་ནི་བོད་མི་རིགས་གཞིས་བྱེས་གཉིས་སུ་གྱེས་པའི་ལོ་རྒྱུས་ཀྱི་ཁ་ཕྱོགས་འགྱུར་མཚམས་
ཆེན་པོ་ཞིག་རེད།
གསོལ་གྲོད་བཤལ་བ་དང་སྐུ་ཐང་ཆད་པ་སོགས་ལ་བརྟེན་ནས་བཞིན་རས་སྐྱ་བོར་གྱུར་པའི་
ཏཱ་ལའི་བླ་མས་མཛོ་ཞིག་འཆིབ་བཞིན་བོད་དང་རྒྱ་གར་གྱི་ས་མཚམས་ཕྱོགས་སུ་ཕེབས། ས་
མཚམས་དེ་བརྒལ་ན་ཁོང་སྟོན་པ་བཅོམ་ལྡན་འདས་ཀྱི་འཁྲུངས་ཡུལ་རྒྱ་གར་འཕགས་པའི་ཡུལ་
དུ་སླེབས་པ་རེད།
ཁོང་གི་སྐུ་རྒྱབ་ཏུ་གནས་མཆོག་ལྷ་ས་གྲོང་ཁྱེར་ནང་མེ་རྫས་ཀྱི་དུ་ནག་ཐངས་ཟིན་མ་ཐག་
ཡིན་ཡང་། བོད་མི་རིགས་ཀྱི་གོད་ཆག་ད་དུང་མཇུག་རྫོགས་མེད་པ་དང་། ཁོང་གི་མདུན་ན་རྒྱ་ཆེ་
བ་ལ་ཆ་རྒྱུས་མེད་པའི་འཛམ་གླིང་ཞིག་ལྷགས་ཡོད།
ནོར་བུ་གླིང་ཁ། བྱང་།

༢༣ མཇུག་གཏམ།

༄༅། །ལྷ་སའི་དམག་འཁྲུག་མཇུག་རྫོགས་རྗེས་ཀྲུང་དབྱང་གིས་གཏན་ལ་ཕབ་པའི་བོད་
ལྗོངས་འཛིན་སྐྱོང་བྱེད་ཐབས་གཞིར་བཞག་སྟེ་རྒྱ་མིའི་ཐང་འཐབ་དམག་མི་ཁྲི་ཁ་ཤས་བོད་
ནང“ངོ་ལོག་ཟིང་འཁྲུག་ཞོད་འཇགས་གཏོང་བར”སླེབས། རྒྱ་དམག་གིས་བོད་པའི་ཐོག་དྲག་
གནོན་རྒྱུན་མཐུད་དེ་བྱས་པ་དང༌། བོད་པ་ཤི་རྨས་བྱུང་བའི་གྲངས་འབོར་ཧ་ཅང་ཆེན་པོ་རེད་
དེ། རྒྱ་དམག་བོད་ལྗོངས་དམག་ཁུལ་ཁང་གི་གསང་བའི་པར་སྐྲུན་ཡིག་ཆ་ཞིག་ནང་རྒྱ་དམག་
གིས་ཕྱི་ལོ་༡༩༥༩ ལོའི་ཟླ་༣ དང་ཕྱི་ལོ་༡༩༦༠ ལོའི་ཟླ་༡༠ པའི་བར“ངོ་ལོག་ཇག་པ”
༨༧༠༠༠ ལྷག“རྩ་མེད་བཟོས”ཞེས་སྤོབས་པ་དང་བཅས་བཀོད་ཡོད། ཕྱི་ལོ་༡༩༥༩ ལོའི་ཟླ་༤
ཚེས་༡༤ ཉིན་ཏེ། ཏཱ་ལའི་བླ་མ་རྒྱ་གར་དུ་ཕེབས་འབྱོར་བྱུང་ནས་བདུན་ཕྲག་གཉིས་སོང་རྗེས་
རྒྱ་དམག་གིས་ཏཱ་ལའི་བླ་མས་མཚོ་སྣ་བརྒྱུད་བྲོས་བྱོལ་དུ་ཕེབས་པའི་ལམ་ཁ་དེ་བཀག་ཀྱང་། དེ་
རྗེས་རིང་པོ་མ་སོང་བར་ཆུ་བཞི་སྒང་དྲུག་གི་དམག་སྤྱི་མགོན་པོ་བཀྲ་ཤིས་དང༌། འཇབ་དམག་
༡༢༦བོད་དམག་ཁ་དང་དམག་སྒར་གྱི་དམག་མི་༤༠ ཡིས་དཀའ་ཚེགས་དུ་མ་ཁྱད་དུ་བསད་དེ་
རྒྱ་གར་དུ་བྲོས་ཐར་བ་རེད། 
ཕྱི་ཟླ་༣ ཚེས་༢༨ ཉིན་བོད་གཞུང་མེད་པ་བཟོས་རྗེས་རྒྱ་ནག་གཞུང་གི་རྒྱལ་སྲིད་སྤྱི་ཁྱབ་
ཁང་གིས་ཕྱི་ཟླ་༤ ཚེས་༢༠ ཉིན་ཆབ་མདོ་བཅིངས་འགྲོལ་ཨུ་ཡོན་ལྷན་ཁང་ཡང་མེད་པ་བཟོས།
ཕྱི་ཟླ་ལྔ་པའི་ཟླ་མཇུག་ཏུ་རྒྱ་དམར་བོད་ཀྱི་ལས་དོན་ཨུ་ཡོན་ལྷན་ཁང་གིས་བོད(རང་སྐྱོང་ལྗོངས)
ཀྱི་སྲིད་འཛིན་ས་ཁུལ་བསྐྱར་དུ་དབྱེ་བ་འབྱེད་རྒྱུ་དང༌། བོད་དངུལ་ཕྱིར་བསྡུ་བྱེད་རྒྱུ། བོད་པའི་
དགོན་སྡེ་ཁག་ནང་རྒྱ་ནག་དམར་ཤོག་པའི་སྲིད་བྱུས་བཙན་འགེལ་བྱེད་རྒྱུ། བོད་མི་མང་གི་ལག་
ནས་མེ་མདའ་གཞུང་བཞེས་གཏོང་རྒྱུ་སོགས་ཀྱི་འཆར་གཞི་རྒྱ་ཆེན་པོ་ཞིག་ཟིན་བྲིས་བརྒྱབ། རྒྱ་
དམར་བོད་ཀྱི་ལས་དོན་ཨུ་ཡོན་ལྷན་ཁང་གིས་ལས་ཁུངས་འདྲ་མིན་ནས་ལས་བྱེད་༡༢༠ འཐེན་
སྐོང་བྱས་པ་དང༌། ཁོ་ཚོ་ཚོགས་ཆུང་༡༢ སུ་བགོས་ཏེ་རྫོང་ཁག་གི་ཆབ་སྲིད་དབང་ཆ་རྩིས་ལེན་
བྱེད་པར་བཏང༌། རྒྱ་དམག་བོད་ལྗོངས་དམག་ཁུལ་ཁང་གིས་ལས་བྱེད་༨༠༠ (རྫོང་སོགས)ས་
གནས་སྲིད་གཞུང་གི་ལས་ཀ་བྱེད་པར་བཏང་བ་དང༌། ལས་བྱེད་དང་དམག་མི་༥༧༠༠ ལས་
དོན་ཚོགས་ཆུང་འདྲ་མིན་དུ་བགོས་ཏེ་རྒྱ་ནག་དམར་ཤོག་ཚོགས་པའི་སྲིད་བྱུས་བོད་མི་མང་ཐོག་
བཙན་འགེལ་བྱེད་པར་བཏང༌། རྒྱ་མི་དམར་པོས་རྒྱ་ནག་གི་ས་ཁུལ་གཞན་དང་འདྲ་བར་བོད་ནང་
མི་དམངས་ཀུང་ཧྲེ(སྤྱི་ཁང)དང་རིག་གནས་གསར་བརྗེ་ཆེན་པོ་ལག་བསྟར་བྱས་ཏེ་ས་ཞིང་བཅོས་
བསྒྱུར་བྱས་པ་སོགས་ཆབ་སྲིད་ཀྱི་ལས་འགུལ་རབས་དང་རིམ་པ་སྤེལ་འགོ་བཙུགས་ཤིང༌། ལས་
འགུལ་དེ་ཚོའི་རྒྱུད་རིམ་ཁྲོད་ཕྱི་ལོ་༡༩༦༥ ལོའི་ཟླ་བ་དགུ་པའི་ནང་རྒྱ་ནག་གཞུང་གིས་བོད་རང་
སྐྱོང་ལྗོངས་གསར་འཛུགས་བྱས་ཏེ་བོད་དེ་བཞིན་དངོས་སུ་རྒྱ་ནག་གི་ཞིང་ཆེན་ཞིག་ཏུ་བསྒྱུར།
ཕྱི་ལོ་༡༩༦༦ ལོར་བོད་ནང་མི་དམངས་ཀུང་ཧྲེའི་ཟང་ཟིང་མཇུག་མ་རྫོགས་གོང་ནས་
རིག་གནས་གསར་བརྗེ་ཆེན་པོའི་རླུང་ནག་འཚུབ་འགོ་ཚུགས། བོད་ནང་ཁྱོན་བསྡོམས་དགོན་སྡེ་
༢༦༧༦ ཡོད་པ་ལས་༥༢༩ ཕུད་གཞན་ཚང་མ་ཕྱི་ལོ་༡༩༥༩ ལོ་ནས་ཕྱི་ལོ་༡༩༦༡ ལོའི་བར་
དུ་གཏོར་བཤིག་བཏང་ཡོད་པ་དང༌། ལྷག་མ་ཕལ་ཆེ་བ་རིག་གནས་གསར་བརྗེ་ཆེན་པོའི་སྐབས་
གཏོར་བཤིག་བཏང་སྟེ་བོད་པའི་སྐད་དང་ཡི་གེ །ཆོས། འཚོ་བ་སྐྱེལ་སྟངས་སོགས་བོད་པའི་
རིག་གཞུང་ཧྲིལ་པོ་རྩ་སྟོང་དུ་འགྲོ་ཉེར་ཐུག །ཏཱ་ལའི་བླ་མ་བྲོས་བྱོལ་དུ་ཕེབས་རྗེས་རྒྱ་ནག་གཞུང་
གིས་པཎ་ཆེན་རིན་པོ་ཆེས་སྔར་བཞིན་རྒྱ་མིའི་ཐག་སྒུལ་འདྲ་གཟུགས་ལྟ་བུ་གནང་རྒྱུའི་རེ་བ་དང་
བཅས་ཁོང་ཕྱི་ལོ་༡༩༥༩ ལོར་ཏཱ་ལའི་བླ་མའི་ཚབ་ཏུ་བོད་རང་སྐྱོང་གྲ་སྒྲིག་ཨུ་ཡོན་ལྷན་ཁང་
གི་ཚོགས་གཙོར་བསྐོས་ཀྱང༌། པཎ་ཆེན་རིན་པོ་ཆེས་མཐའ་མཇུག་རྒྱ་མིས་བོད་པར་སྡུག་སྦྱོང་
མནར་གཅོད་བཏང་བར་རྒོལ་གཏམ་གསུངས་པར་བརྟེན་རྒྱ་ནག་གཞུང་གིས་ཁོང་ཕྱི་ལོ་༡༩༦༦
ལོ་ནས་ཕྱི་ལོ་༡༩༧༥ ལོ་བར་བཙོན་དུ་བཅུག།
རྒྱ་མི་དམར་པོའི་བསམ་པར་ཁོ་རང་ཚོས་བོད་དབང་དུ་བསྡུས་ཟིན་པ་དང༌། བོད་པ་ཚོ་རྒྱ་མི་
དང་ངོ་བོ་དབྱེར་མེད་དུ་འགྱུར་རྒྱུ་རེད་སྙམ་ཡོད་ཀྱང༌། ཁོ་ཚོས་བོད་པའི་ཆོས་དད་དང་མི་རིགས་
ཐ་དད་ཀྱི་འདུ་ཤེས་ཇི་ཙམ་ཤུགས་ཆེན་པོ་ཡོད་པར་ཚོད་དཔག་འདང་ངེས་བྱུང་མེད།
མི་ལོ་བཅུ་ཕྲག་ཁ་ཤས་རིང་ཕན་ཚུན་འབྲེལ་བ་མེད་པར་བསྡད་རྗེས་ཏེང་ཞའོ་ཕེང་གིས་ཕྱི་ལོ་
༡༩༧༩ ལོར་བཙན་བྱོལ་བོད་གཞུང་དང་གྲོས་མོལ་འགོ་འཛུགས་བྱས་པ་དང་། ཏཱ་ལའི་བླ་མས་
རྟོག་ཞིབ་ཚོགས་ཆུང་དང་པོ་དེ་བོད་ནང་བཏང་བ་རེད། ཏཱ་ལའི་བླ་མའི་སྐུ་ཚབ་ཚོགས་ཆུང་དེ་བོད་
ནང་གང་དུ་སོང་ཡང་བོད་མི་སྟོང་ཕྲག་མང་པོ་ཁོ་ཚོའི་རྩར་ཡོང་བ་དང་། ཏཱ་ལའི་བླ་མའི་མཚན་
ནས་བོས་ཏེ་ངུ་འབོད་བྱས།
རྒྱ་གར་ནང་བཙན་བྱོལ་དུ་འབྱོར་རྗེས་དགུང་གྲངས་ཉེར་བཞི་ལས་མ་སོན་པའི་ཏཱ་ལའི་བླ་
མས་ཐོག་མར་གདོང་ལེན་གནང་དགོས་པ་ནི་བོད་པ་སྐྱབས་བཅོལ་བའི་དཀའ་ངལ་དེ་རེད། བོད་
པ་ཟམ་མི་ཆད་པར་ཕྱིར་བྲོས་བྱོལ་དུ་ཡོང་གི་ཡོད་པ་དང༌། ཁོ་ཚོ་མང་པོར་ལུས་ལ་གང་འབྱར་
གྱི་གྱོན་པ་ལས་གཞན་ཧ་ལམ་གང་ཡང་མེད། བཙན་བྱོལ་དུ་གྱར་བའི་ཐོག་མའི་དུས་སྐབས་སུ་
བོད་པ་སྐྱབས་བཅོལ་བ་ཧ་ཅང་མང་པོ་རྒྱ་གར་བྱང་ཕྱོགས་ཁུལ་དུ་ལམ་བཟོར་བཏང་ཞིང་། ཁོ་ཚོ་
སྟོང་ཕྲག་མང་པོ་འགོས་ནད་དང་ཚ་བ་མ་ཐེག་པར་ཚེ་ལས་འདས། དེ་ལྟར་ཡང༌། བོད་པ་སྐྱབས་
བཅོལ་བའི་གྲངས་འབོར་ཉིན་རེ་བཞིན་ཇེ་མང་ཇེ་མང་དུ་འགྲོ་བཞིན་ཡོད་པས་ཏཱ་ལའི་བླ་མས་རྒྱ་
གར་དང༌། བལ་ཡུལ། འབྲས་ལྗོངས། འབྲུག་བཅས་ཀྱི་སྲིད་གཞུང་དང་བཀའ་མོལ་ཞུས་ཏེ་བོད་
པ་སྐྱབས་བཅོལ་བར་གཞིས་ཆགས་གསར་འཛུགས་གནང༌། ཕྱི་ལོ་༡༩༦༩ ལོའི་མཚམས་སུ་རྒྱ་
གར་ནང་བོད་པ་སྐྱབས་བཅོལ་བའི་གཞིས་ཆགས་༢༤ དང༌། ཁྱིམ་མཚེས་རྒྱལ་ཁབ་གཞན་ནང་
དུའང་བོད་པའི་གཞིས་ཆགས་གྲངས་ངེས་ཅན་ཞིག་བཙུགས་པ། རྗེས་ལ་བོད་པ་སྐྱབས་བཅོལ་
བའི་གཞིས་ཆགས་རིམ་པས་ཇེ་མང་དུ་སོང་བ་རེད།
དེ་ལྟར་ཡང༌། རྒྱ་མི་དམར་པོས་བོད་དེང་རབས་ཅན་དུ་སྒྱུར་གྱི་ཡོད་ཅེས་བཤད་དེ་བོད་པའི་
ཡུལ་སྲོལ་གོམས་གཤིས་ལ་ཕྱོགས་ཡོངས་ནས་འགྱུར་བ་གཏོང་བའི་ལས་འགུལ་རབས་དང་རིམ་
པ་སྤེལ་བཞིན་པའི་སྐབས་དེར་ཏཱ་ལའི་བླ་མས་བཙན་བྱོལ་ནང་བོད་པའི་རིག་གཞུང་དང་འཚམ་
པའི་དེང་རབས་ཅན་གྱི་ལམ་ཁ་ཞིག་གསར་བཟོ་གནང་བཞིན་ཡོད། ཏཱ་ལའི་བླ་མའི་ཐུགས་ལ་སྔོན་
མ་ནས་བོད་འདི་བཞིན“སྤྱི་ཚོགས་དང་དཔལ་འབྱོར་གྱི་དྲང་བདེན་གཞིར་བཞག་པའི་མང་གཙོའི་
ལམ་ནས”དབང་སྒྱུར་བྱེད་དགོས་པའི་དགོངས་པ་ཡོད་པར་བརྟེན་ཁོང་གིས་དྷརྨ་ཤཱ་ལཱར་དེང་
དུས་ཀྱི་བཅའ་ཁྲིམས་གཏན་འབེབས་གནང་བ་དང་མི་མང་གིས་འོས་འདེམས་བྱས་པའི་འཐུས་
མི་ལས་གྲུབ་པའི་བཙན་བྱོལ་བོད་གཞུང་གསར་འཛུགས་གནང་བ་དང༌། མཐའ་མཇུག་ཁོང་གིས་
བོད་གཞུང་གི་འཛིན་སྐྱོང་སྐུ་དབང་ཆ་ཚང་མང་ཚོགས་ཀྱིས་འདེམས་བསྐོ་བྱས་པའི་བཀའ་བློན་
ཁྲི་པར་རྩིས་སྤྲོད་གནང་བ་རེད། བཙན་བྱོལ་གྱི་བོད་གཞུང་གསར་པ་དེས་བོད་པའི་ཆོས་
ལུགས་ལ་བཅོས་བསྒྱུར་དང༌། སྔོན་འགྲོ་ནས་གཞི་རིམ་གོང་མ་བར་གྱི་ཤེས་ཡོན་མ་ལག་འཐུས་
སྒོ་ཚང་བ་གསར་བཟོ་བྱས། སེ་ར་དང་། འབྲས་སྤུངས། དགའ་ལྡན་གསུམ་ལས་གྲུབ་པའི་གདན་
ས་ཆེན་པོ་གསུམ་རྒྱ་གར་ལྷོ་ཕྱོགས་སུ་བསྐྱར་དུ་གསར་འཛུགས་གནང་བ་དང༌། ཁོ་ཚོའི་བསླབ་
གཞིར་དུས་དང་འཚམ་པའི་ཁ་སྐོང་དང་སྒྱུར་བཅོས་བཏང༌། ད་དུང་རིམ་པས་བོད་པའི་གཞོན་སྐྱེས་
ཀྱིས་རྒྱ་གར་ནང་དང་ཕྱི་རྒྱལ་འདྲ་མིན་དུ་མཐོ་རིམ་སློབ་གཉེར་བྱེད་པར་སྐྱོད་འགོ་བཙུགས།
ཕྱི་ལོ་༡༩༨༩ ལོར་ཏཱ་ལའི་བླ་མས“ཁོང་གི་མི་མང་གི་ལོ་རྒྱུས་དང་རིག་གནས་ཤུལ་བཞག་
མི་ཉམས་རྒྱུད་འཛིན་གནང་ཐབས་སུ་བཟོད་པ་དང་ཕན་ཚུན་གུས་བརྩི་གཞིར་བཞག་པའི་ཞི་
བའི་ཐབས་ལམ”དགོངས་གཞིར་བཟུང་བར་ནོ་སྦེལ་ཞི་བདེའི་གཟེངས་རྟགས་འབུལ་གསོལ་
ཞུས་པས་ཁོང་གི་མཚན་སྙན་འཛམ་གླིང་ཡོངས་ལ་ཁྱབ་སྟེ་བོད་ཀྱི་རིག་གཞུང་དང་ཆོས་ལུགས་
བསྐྱར་དར་གྱི་དུས་སྐབས་ཤིག་ཤར་བ་དང༌། དེ་ཚོ་འཛམ་གླིང་ཧྲིལ་པོའི་དོ་སྣང་བྱེད་ཡུལ་དུ་
གྱུར་པ་རེད། སྤྱིར་རྒྱ་ནག་གཞུང་གིས་ལྡོག་ཕྱོགས་ཀྱི་འུད་སྒྲོག་བྱེད་ཀྱི་ཡོད་ཀྱང༌། ཏཱ་ལའི་བླ་
མ་རང་ཉིད་ཀྱིས་བོད་རང་བཙན་གཙང་མ་མི་བརྩད་པར་དེ་བས“གཉིས་སྨན་དབུ་མའི་ལམ་ལ་
བརྟེན་ནས་བོད་རྒྱའི་དཀའ་རྙོག་སེལ་དགོས”པའི་དགོངས་ཚུལ་གསུང་གི་ཡོད་པ་དང་། ཁོང་གི་
མཛད་འཕྲིན་ལ་བརྟེན་ནས་འཛམ་གླིང་ས་ཕྱོགས་གང་ས་ནས་རྒྱ་ཁྱབ་ཏུ་བོད་དོན་ལ་རྒྱབ་སྐྱོར་
བྱེད་ཀྱི་ཡོད།
ཏཱ་ལའི་བླ་མས་ཞི་བདེ་དང་བྱམས་སྙིང་རྗེ་དར་སྤེལ་གཏོང་གི་ཡོད་པ་དང༌། རྒྱ་ནག་གཞུང་
གིས་དུས་རབས་ཕྱེད་ཀ་ལྷག་རིང་དམར་ཤོག་ཚོགས་པའི་གྲལ་རིམ་འཐབ་རྩོད་ཀྱི་ལྟ་བ་དར་སྤེལ་
བཏང་བའི་དབར་གནམ་ས་ལྟ་བུའི་ཁྱད་པར་ཡོད། མའོ་ཙེ་ཏུང་དང་ཁོང་གི་རྗེས་འཇུག་པ་ཚོའི་བློ་
ཡུལ་ལས་འདས་པ་ཞིག་ལ་ཁོ་ཚོས་དྲག་པོའི་ཐབས་ཇུས་ཇི་ཙམ་ལག་བསྟར་བྱས་ཀྱང་། “བོད་
ཀྱི་གནད་དོན”སེལ་ཐུབ་མེད་པ་མ་ཟད། དོན་དངོས་ཐོག་བོད་ཀྱི་གལ་ཆེའི་རང་བཞིན་སྔར་ལས་
ཆེས་ཆེར་རྒྱས་པར་བརྟེན་ད་ལྟ་རྒྱ་ནག་གཞུང་གིས་བོད་ཀྱི་གནད་དོན་ནི་རྒྱ་ནག་གི་བདག་དབང་
དང་། རྒྱ་ནག་གི་མངའ་ཁོངས་གོང་བུ་ཧྲིལ་པོར་གནས་མི་གནས། རྒྱལ་ཁབ་ཀྱི་བརྟན་ལྷིང་བཅས་
ལ་ཐུག་པའི“གནད་དོན་ལྟེ་བ”ཞིག་ལ་ངོས་འཛིན་བྱེད་ཀྱི་ཡོད། རྒྱ་ནག་གཞུང་གིས་འགོག་ཐབས་
ཇི་ཙམ་བྱས་དང་བྱེད་བཞིན་ཡོད་ཀྱང༌། བོད་པ་སྐྱབས་བཅོལ་བས་རྒྱུན་མི་ཆད་པར་ཧི་མཱ་ལ་ཡའི་
རི་རྒྱུད་བརྒལ་ཏེ་ཏཱ་ལའི་བླ་མའི་དྲུང་དུ་ཡོང་གི་ཡོད་པ་དང༌། རྒྱ་ནག་ནང་རོལ་གྱི་བོད་པས་གཅིག་
མཇུག་གཉིས་མཐུད་དེ་རང་ལུས་མེར་བསྲེགས་ཏེ་རྒྱ་ནག་གཞུང་ལ་ངོ་རྒོལ་བྱེད་ཀྱི་ཡོད། ད་དུང་
བོད་ཀྱི་རྒྱལ་ས་ལྷ་སར་ཡང་ནས་ཡང་དུ་རྒྱ་ནག་གཞུང་ལ་ངོ་རྒོལ་གྱི་ཟིང་ཆ་ལང་གི་ཡོད། རྒྱ་ནག་
གཞུང་གིས་བོད་ནང་ཏཱ་ལའི་བླ་མའི་སྐུ་པར་སྒྲིག་གཤོམ་མི་ཆོག་ཅེས་བཀག་འགོག་བྱེད་ཀྱི་ཡོད་
ཀྱང༌། ཁོ་ཚོས་བོད་མི་མང་གིས་ཁོང་ལ་བཅངས་པའི་དད་གུས་རྩ་བ་ནས་འགོག་ཐུབ་ཀྱི་མེད།
ཕྱི་ལོ་༡༩༥༩ ལོའི་ཟླ་བ་གསུམ་པའི་ནང་གི་ལྷ་སའི་གནས་ཚུལ་དེ་ཚོས་བོད་པའི་ལོ་རྒྱུས་ཀྱི་ཁ་
ཕྱོགས་ལ་འགྱུར་བ་བཏང་བ་ཙམ་མ་ཟད། མི་མང་པོའི་ལས་དབང་ལའང་འགྱུར་བ་བཏང་བ་རེད།
ནོར་བུ་གླིང་ཁ་རྒྱ་མིའི་ལག་ཏུ་ཤོར་རྗེས་བསྟན་པ་བཟོད་པ་རྒྱ་དམག་གིས་འཛིན་བཟུང་
བྱས་པ་དང་། ཁོང་དུས་དེ་ནས་བཟུང་ཕྱི་ལོ་༡༩༧༩ ལོའི་ཟླ་༣ ཚེས་༡༤ ཉིན་བར་རྒྱ་མིའི་
བཙོན་ཁང་ནང་མི་ལོ་ཉི་ཤུའི་རིང་སྡོད་དགོས་བྱུང་བ་རེད། ཕྱི་ལོ་༡༩༨༠ ལོའི་ཟླ་བ་ལྔ་པའི་ནང་
ཁོང་ལ་རྒྱ་གར་དུ་འགྲོ་སྐྱོད་ཆོག་པའི་ཆོག་མཆན་ཐོབ་པས་དེ་དུས་ཁོང་ལ་རིན་ཐང་ཆེ་ཤོས་ཀྱི་
དངོས་པོ་གཅིག་རང་ཡོད་པ་ནི་ཉེ་དུས་ཁོ་རང་དང་སྐུ་ན་ཧ་ཅང་བགྲེས་པའི་སྐྱེད་བྱེད་མཉམ་དུ་
བརྒྱབ་པའི་འདྲ་པར་གཅིག་ཡོད་པ་དེ་ཡིན་པས་ཁོང་གིས་འདྲ་པར་དེ་ཁུར་ཏེ་ཧ་ལམ་འཕྲལ་མ་
ཉིད་དུ་དྷརྨ་ཤཱ་ལཱར་ཐོན། དྷརྨ་ཤཱ་ལཱར་
འབྱོར་རྗེས་ཕྱི་ལོ་༡༩༩༥ ལོར་བགྲེས་
ཡོལ་དུ་མ་ཕེབས་བར་བསྟན་པ་བཟོད་
པས་བཙན་བྱོལ་བོད་གཞུང་ནང་ཞབས་
ཕྱི་ཞུས་པ་དང༌། ཁོང་ཕྱི་ལོ་༢༠༡༡ ལོར་
དགུང་གྲངས་བདུན་ཅུ་དོན་བརྒྱད་ལ་
དགོངས་པ་རྫོགས།
གཙུག་ལག་ཁང་གི་དམག་འཁྲུག་
སྐབས་བྱམས་པ་བསྟན་འཛིན་རྒྱ་དམག་
གིས་འཛིན་བཟུང་བཙོན་འཇུག་བྱས་པ་
དང༌། ཁོང་གིས་མི་ལོ་བཅུ་གཉིས་རིང་ལྷ་
ས་ཁུལ་གྱི་རྒྱ་མིའི་བཙོན་ཁང་ནང་བསྡད་
ཅིང༌། དུས་ཡུན་དེའི་རིང་ཁོང་གིས་ལྷ་
སའི་ལུས་རྩལ་ར་བ་དང་། རྒྱ་དམག་བོད་
ལྗོངས་དམག་ཁུལ་ཁང་གི་སྨན་ཁང་གསར་རྒྱག་སོགས་ཀྱི་ངལ་རྩོལ་ལ་ཞུགས། ཕྱི་ལོ་༡༩༧༡
ལོར་ཁོང་གི་བཙོན་བཅུག་དུས་ཡུན་ཚང་ཡང༌། རྒྱ་ནག་གཞུང་གིས་ཁོང་ལོ་བཅུ་འཕར་མ་ངལ་
རྩོལ་ཞིང་རར“བཙོན་སྲུང་དོ་དམ”འོག་བཞག །ཕྱི་ལོ་༡༩༥༩ ལོའི་ཟླ་༣ ཚེས་༢༡ ཉིན་གྱི་
མཚན་དགུང་བར་སྐོར་ནང་རྒྱ་དམག་གི་ལག་ཏུ་ཚུད་དུས་བྱམས་པ་བསྟན་འཛིན་ན་གཞོན་ཞིག་
ཡིན་ཡང༌། བཙོན་འགྲོལ་ཐོབ་སྟེ་བར་སྐོར་ནང་ཕྱིར་ལོག་བྱེད་དུས་ཁོང་ཕོ་ལོ་བཞི་བཅུ་ཞེ་ལྔར་
སོན་པའི་མི་རྒན་ཞིག་ཏུ་གྱུར་ཡོད། ཕྱི་ལོ་༡༩༨༣ ལོར་ཁོང་ལ་རྒྱ་གར་ནང་གཉེན་འཕྲད་ལ་འགྲོ་
ཆོག་པའི་ཆོག་མཆན་ཐོབ་པས་རྒྱ་གར་དུ་སོང་བ་དང༌། དེར་ཁོང་གིས་བསྐྱར་དུ་དགོན་པའི་སྒྲིག་
ཁོངས་སུ་ཞུགས་ཏེ་ཏཱ་ལའི་བླ་མའི་སྐུ་སྒེར་ཡིག་ཚང་ནང་ལས་ཀ་བྱས་ཏེ་བསྡད།
མཁན་ཆུང་རྟ་ར་བས་མཚོ་སྣར་ཏཱ་ལའི་བླ་མའི་ཆིབས་རགས་ཀྱི་རྗེས་ཟིན་པ་བྱུང་ཡང༌། ཏཱ་
ལའི་བླ་མ་བོད་དང་རྒྱ་གར་གྱི་ས་མཚམས་ཕྱོགས་སུ་ཆིབས་ཐོན་གནང་དུས་ཁོང་གིས་ཏཱ་ལའི་བླ་
མའི་རྒྱབ་སྲུང་དུ་ཉིན་ཤས་རིང་བོད་དམག་ཏུ་མཉམ་དུ་ཕྱིར་བཞུགས། དེ་རྗེས་ཁོང་གིས་རྒྱ་གར་
གྱི་ས་ཁོངས་ནང་ཏཱ་ལའི་བླ་མའི་ཆིབས་རགས་ཀྱི་རྗེས་ཟིན་པར་བསྐྱོད་པ་དང༌། ཏཱ་ལའི་བླ་མའི་
ཆིབས་ཞབས་ཀྱི་ཁོངས་སུ་དྷརྨ་ཤཱ་ལཱར་འབྱོར། རྟ་ར་བས་ཕྱི་ལོ་༢༠༠༡ ལོར་བགྲེས་ཡོལ་དུ་མ་
ཕེབས་བར་རྒྱུན་མི་ཆད་པར་ཏཱ་ལའི་བླ་མའི་སྐུ་སྒེར་དྲུང་ཡིག་གནང་ནས་ཞབས་ཕྱི་ཞུས་པ་དང༌།
ཕྱི་ལོ་༢༠༡༣ ལོར་ཁོང་དགུང་གྲངས་དགུ་བཅུ་གོ་གསུམ་ལ་སོན་སྐབས་དགོངས་པ་རྫོགས།
འཇུ་ཆེན་ཐུབ་བསྟན་ཕྱི་ལོ་༡༩༥༩ ལོའི་ཟླ་༣ ཚེས་༢༠ ཉིན་གྱི་མཚན་མོ་ར་མ་སྒང་གྲུ་
ཁའི་རི་ཁྲོད་ནས་ལྐོག་ཏུ་ལྷོ་ཁའི་ཕྱོགས་སུ་བྲོས་པ་དང༌། དེ་རྗེས་ཀྱི་ཟླ་ཤས་རིང་ཁོང་གིས་ལྷོ་
ཁ་ཁུལ་དུ་རྒྱ་དམག་ལ་འཇབ་རྒོལ་བྱས་ཏེ་བསྡད། ལོ་དེའི་ཕྱི་ཟླ་དྲུག་པའི་ནང་ཁོང་གིས་འཇབ་
དམག་བདུན་ཅུ་ཙམ་གྱི་འགོ་ཁྲིད་དེ་རྒྱ་གར་ནང་སྐྱབས་བཅོལ་དུ་སོང་བ་དང༌། མཐའ་མཇུག་
དྷརྨ་ཤཱ་ལཱར་སླེབས། དྷརྨ་ཤཱ་ལཱར་ཁོང་གིས་བཀའ་བློན་ཁྲི་པ་དང༌། བོད་མི་མང་སྤྱི་འཐུས་ལྷན་
ཚོགས་ཀྱི་ཚོགས་གཙོ་སོགས་ཕུལ་དུ་བྱུང་བའི་གོ་གནས་མང་པོ་བཟུང་སྟེ་བཙན་བྱོལ་བོད་
གཞུང་ནང་ཞབས་ཕྱི་ཞུས། ཕྱི་ལོ་༡༩༧༩ ལོའི་ཟླ་བ་བརྒྱད་པའི་ནང་ཁོང་ཏཱ་ལའི་བླ་མའི་སྐུ་ཚབ་
ཚོགས་པ་དང་པོའི་ཁོངས་སུ་བོད་ནང་རྟོག་ཞིབ་ཏུ་སྐྱོད་སྐབས་ཡུན་རིང་ཁ་བྲལ་སོང་བའི་ཁོ་
རང་གི་ཆུང་མ་དང་བུ་ཕྲུག་དང་ཐུག་འཕྲད་བྱུང༌། འོན་ཀྱང༌། ཁོ་ཚོ་བཟའ་མི་བུ་ཕྲུག་དབར་ཕན་
ཚུན་གནས་ཚུལ་གོ་ཐོས་མེད་པར་མི་ལོ་ཉི་ཤུ་ལྷག་སོང་ཤུལ་དུ་འཇུ་ཆེན་ཐུབ་བསྟན་གྱིས་རྒྱ་
གར་ནང་གཉེན་སྒྲིག་གཉིས་པ་བྱས་ཏེ་ཁྱིམ་ཚང་གསར་པ་ཞིག་ཟིན་ཡོད། འཇུ་ཆེན་ཐུབ་བསྟན་
ཕྱི་ལོ་༢༠༡༡ ལོར་དགུང་གྲངས་བརྒྱད་ཅུ་གྱ་གཉིས་ལ་རྒྱ་གར་གྱི་རྒྱལ་ས་ལྡི་ལིར་སྐུ་ཚེའི་འཕེན་
པ་རྫོགས།
ཨ་ཐར་དང་བློ་ཚེས་ཏཱ་ལའི་བླ་མ་རྒྱ་གར་གྱི་ས་མཚམས་བར་ཕེབས་སྐྱེལ་ཞུས་རྗེས་མུ་
མཐུད་བོད་པའི་འགོག་རྒོལ་ཕམ་ཉེས་མ་བྱུང་བར་ལྷོ་ཁ་ཁུལ་དུ་བོད་པའི་འཇབ་དམག་ལ་ཨ་རིའི་
གསང་བའི་ལས་ཁུངས་ཀྱིས་གནམ་ཐོག་ནས་མཁོ་དངོས་དབྱུག་སྤྲོད་ཀྱི་ལས་ཀར་འབྲེལ་མཐུད་
བྱས་ཏེ་བསྡད་ཅིང་། མཐའ་མཇུག་འགོག་རྒོལ་ནུས་མེད་དུ་གྱུར་མཚམས་ཁོ་གཉིས་བོད་ནས་ཁ་
བྲལ། བློ་ཚེ་ཕྱི་ལོ་༡༩༦༠ རེ་གྲངས་ནང་གྲོངས་པ་དང༌། ཨ་ཐར་ལོ་མང་རིང་བལ་ཡུལ་དང་རྡོ་རྗེ་
གླིང་ཁུལ་དུ་འཚོ་བ་བསྐྱལ་ཏེ་བཞུགས། དུས་ཕྱིས་སུ་ཁོང་གིས་ཨ་རིའི་མངའ་སྡེ་ཀོ་ལོ་རད་ཌོའི་
ཧལ་དམག་སྒར་དུ་ཨ་རིའི་གསང་བའི་ལས་ཁུངས་ཀྱིས་བོད་པའི་མྱུལ་མར་སྦྱོང་བརྡར་སྤྲོད་
རོགས་བྱས་པ་དང༌། རྗེས་སུ་བལ་ཡུལ་གློ་སྨོན་ཐང་དུ་བོད་པའི་འཇབ་དམག་གིས་རྒྱ་དམག་ལ་
མུ་མཐུད་དྲག་རྒོལ་བྱེད་སྐབས་ཁོང་གིས་ཁོ་ཚོར་རོགས་སྐྱོར་གྱི་ལས་དོན་བསྒྲུབས། ཁོང་ཕྱི་ལོ་
༡༩༩༠ གོ་གྲངས་ནང་ཨ་རིར་གནས་སྤོ་བྱས་པ་དང༌། ཕྱི་ལོ་༢༠༠༡ ལོའི་ཟླ་བ་བརྒྱད་པའི་ནང་
ནིའུ་ཡོག་གྲོང་ཁྱེར་དུ་སྐུ་ཚེའི་འཕེན་པ་རྫོགས། ཨ་རིའི་གསང་བའི་ལས་ཁུངས་ཀྱིས་དམག་སྦྱོང་
སྤྲད་པའི་བོད་པའི་འཇབ་དམག་ཚོགས་ཆུང་དང་པོའི་ནང་ལོ་ན་ཆུང་ཤོས་ཡིན་པའི་ཨ་ཐར་རོགས་
ཟླ་ཚོའི་ཁྲོད་ནས་སྐུ་ཚེ་རིང་ཤོས་བྱུང་ཡོད་པ་དང༌། ཁོང་དགོངས་པ་རྫོགས་རྗེས་ཁོང་གི་འདའ་
ཁའི་ཞལ་ཆེམས་ལྟར་ཁོང་གི་སྐུ་ཕུང་ཞུགས་འབུལ་བཏང་བའི་གོ་ཐལ་ཕྱེད་ཀ་དྷརྨ་ཤཱ་ལཱ་དང༌།
ཕྱེད་ཀ་ཁོ་རང་གི་ཕ་ཡུལ་ལི་ཐང་དུ་འགྲེམས་སྟོར་བྱས།
ཕྱི་ལོ་༡༩༥༩ ལོའི་ཟླ་༣ ཚེས་༢༡ ཉིན་རྒྱ་དམག་གིས་གླིང་རིན་པོ་ཆེའི་ལྷ་སའི་གཞིས་
ཀ་བཙན་བཟུང་བྱས་པ་དང་། འཕྲིན་ལས་ཕུན་ཚོགས་དེ་དུས་གཞིས་ཀའི་ནང་ཡོད་པས་རྒྱ་དམག་
གིས་ཁོང་འཛིན་བཟུང་དང་བཙོན་འཇུག་བྱས་ཀྱང༌། དུས་ཡུན་གང་ཙམ་རྗེས་ཁོང་གློད་བཀྲོལ་
བཏང་བ་རེད། ཕྱི་ལོ་༡༩༧༠ ལོར་རྒྱ་མིས་ཁོང་ལ“གསར་བརྗེར་ངོ་རྒོལ”གྱི་ཉེས་མིང་བཙུགས་ཏེ་
འཛིན་བཟུང་བྱས་རྗེས་ལོ་བཅུའི་བཙོན་འཇུག་ཁྲིམས་ཐག་བཅད་པ་དང༌། ཕྱི་ལོ་༡༩༨༠ ལོར་ཁོང་
ལ་བཙོན་འགྲོལ་ཐོབ། ཕྱི་ལོ་༡༩༨༣ ལོར་ཁོང་རྒྱ་གར་ལ་བྲོས་བྱོལ་དུ་སོང་བ་དང་། དེར་ཁོང་
གིས་བགྲེས་ཡོལ་དུ་མ་ཕེབས་བར་བཙན་བྱོལ་བོད་གཞུང་ནང་ཞབས་ཕྱི་ཞུས། ཕྱི་ལོ་༢༠༠༨ ལོར་
ཁོང་ཨ་རིར་གནས་སྤོ་བྱས།
ཏཱ་ལའི་བླ་མ་དང་ལྷན་དུ་རྒྱ་གར་དུ་འབྱོར་རྗེས་ཧ་ལམ་འཕྲལ་མ་ཉིད་དུ་མངའ་རིས་རིན་པོ་ཆེ་
རྡོ་རྗེ་གླིང་གི་དབྱིན་ཇིའི་གཏན་འཇགས་སློབ་གྲྭ་ཞིག་ཏུ་སློབ་འཇུག་བྱས་པ་དང༌། སློབ་གྲྭ་མཐར་
སོན་རྗེས་ཁོང་གིས་དམག་མི་མང་ཆེ་བ་བོད་པ་ཡིན་པའི་རྒྱ་གར་གྱི་དམིགས་བསལ་མཐའ་སྲུང་
དམག་དཔུང་ཁོངས་སུ་ཞུགས་པས་ཁོང་ལ་གཞི་ནས་དམག་མིའི་ཉམས་མྱོང་དངོས་སུ་གསོག་
པའི་གོ་སྐབས་ཐོབ་པ་རེད། ཁོང་བོད་ཀྱི་གཞོན་ནུ་ལྷན་ཚོགས་ཐོག་མར་གསར་འཛུགས་གནང་
མཁན་གྱི་ཁོངས་སུ་ཡོད་ཅིང༌། ཚོགས་པ་དེ་ནི་བོད་རང་བཙན་གཙང་མ་རྩོད་མཁན་གྱི་གཞུང་
འབྲེལ་མ་ཡིན་པའི་ཚོགས་པ་ཆེ་གྲས་ཤིག་རེད། མངའ་རིས་རིན་པོ་ཆེ་དྷརྨ་ཤཱ་ལཱར་བཞུགས་ཡོད་
པ་དང༌། ཁོང་ཡབ་གཞིས་ནང་མི་ཚོའི་ཁྲོད་ནས་སྔ་ཕྱི་བར་གསུམ་དུ་ཏཱ་ལའི་བླ་མའི་སྐུ་གམ་དུ་
བཞུགས་མཁན་གཅིག་པུ་དེ་རེད།
ཐུབ་བསྟན་མཁས་བཙུན་གྱིས་ནོར་བུ་གླིང་ཁའི་ནང་རྒྱ་དམག་ལ་མགོ་བཏགས་ཞུས་རྗེས་
ལོ་བཞིའི་རིང་ལྷ་སའི་ནང་དང་ཉེ་འཁོར་དུ་ཨར་རྒྱག་གི་ལས་གཞི་མང་པོའི་ཐོག་ཤུགས་ལས་ལ་
ཞུགས་ཏེ“ངལ་རྩོལ་བསྒྱུར་བཀོད”བྱས་པ་དང༌། ཕྱི་ལོ་༡༩༦༣ ལོར་ཁོང་ལ་བཙོན་འགྲོལ་ཐོབ།
རིག་གནས་གསར་བརྗེ་ཆེན་པོའི་དུས་ཡུན་ཧྲིལ་པོ་ཚུད་པའི་ལོ་ཉི་ཤུའི་རིང་ཁོང་ལྷ་སར་བཞུགས་
པ་དང༌། ཕྱི་ལོ་༡༩༨༣ ལོར་ཁོང་བལ་ཡུལ་དུ་སོང་བ་དང་རྗེས་ལ་དེ་ནས་ཨ་རིར་གནས་སྤོ་བྱས།
ཕྱི་ལོ་༡༩༥༩ ལོའི་ཟླ་༣ ཚེས་༡༠ཉིན་ནོར་བུ་གླིང་ཁའི་གཞུང་སྒོའི་མདུན་གྱི་ངོ་རྒོལ་ཁྲོམ་
སྐོར་བྱེད་མཁན་མང་ཚོགས་ཀྱིས་རྡོ་བཞུས་ཏེ་རྨས་སྐྱོན་ཕོག་པའི་བོད་གཞུང་བཀའ་བློན་བསམ་
ཕོ་ཚེ་དབང་རིག་འཛིན་རིམ་པས་དྲག་སྐྱེད་བྱུང་བ་དང༌། ལྷ་ས་རྒྱ་དམག་གི་ལག་ཏུ་ཤོར་རྗེས་ཁོང་
གིས་རྒྱ་མི་དམར་པོའི་སྲིད་གཞུང་ནང་ཞུགས། དེ་ལྟར་ཡང༌། ཕྱི་ལོ་༡༩༦༧ ལོར་རིག་གནས་
གསར་བརྗེའི་སྐབས་ཁོང་ཕྱི་ལོ་༡༩༥༩ ལོའི་ཟླ་བ་གསུམ་པའི་ནང“དྲག་པོའི་གྱེན་ལོག་གི་འགོ་
ཁྲིད་མཁན”རེད་ཅེས་ཉེས་འཛུགས་བྱས་ཏེ་ཁོང་ལ་འཐབ་འཛིང་ཕོག །ཕྱི་ལོ་༡༩༧༣ ལོར་ཁོང་
གི་སྐུ་ཚེའི་འཕེན་པ་རྫོགས་པ་དང༌། ཁོང་ཚེ་ལས་འདས་ནས་ལོ་དྲུག་སོང་རྗེས་རྒྱ་ནག་གཞུང་གིས་
ཁོང་དཀར་འདོན་བྱས་པའི་གསལ་བསྒྲགས་སྤེལ།
བོད་གཞུང་བཀའ་བློན་ཟུར་པ་ང་ཕོད་ཐོག་མར་ལྷ་སར་བཞུགས་པ་དང༌། མཐའ་མཇུག་པེ་
ཅིང་དུ་གནས་སྤོ་བྱས། ཕྱི་ལོ་༡༩༥༩ ལོའི་ཟླ་༣ ཚེས་༢༨ ཉིན་རྒྱ་ནག་གཞུང་གིས་ཁོང་བོད་
རང་སྐྱོང་ལྗོངས་གྲ་སྒྲིག་ཨུ་ཡོན་ལྷན་ཁང་གི་ཚོགས་གཙོ་གཞོན་པ་དང་དྲུང་ཡིག་གཅིག་ལྕོགས་ཏུ་
གནས་སྤར་བྱས་པ་དང༌། རྗེས་ལ་ཁོང་གིས་བོད་རང་སྐྱོང་ལྗོངས་མི་དམངས་སྲིད་གཞུང་གི་འགོ་
གཙོ་དང༌། རྒྱལ་ཡོངས་མི་དམངས་འཐུས་མིའི་ཚོགས་ཆེན་རྒྱུན་ལས་ཨུ་ཡོན་ལྷན་ཁང་གི་ཚོགས་
གཙོ་གཞོན་པ་སོགས་ཀྱི་གོ་གནས་གལ་ཆེན་མང་པོ་བཟུང༌། རིག་གནས་གསར་བརྗེའི་སྐབས་སུ་
ཀྲའུ་ཨེན་ལད་ངོ་མས་ཁོང་ལ་འགེབས་སྲུང་བྱས་པས་ཁོང་ལ་འཐབ་འཛིང་དང་རྡུང་རྡེག་ཕོག་མེད།
ཕྱི་ལོ་༢༠༠༩ ལོར་ཁོང་དགུང་གྲངས་དགུ་བཅུ་གོ་དགུར་དགོངས་པ་རྫོགས་སྐབས་པེ་ཅིང་དང་
དྷརྨ་ཤཱ་ལཱ་གཉིས་ཀས་ཁོང་གི་བྱས་རྗེས་ལ་བསྔགས་བརྗོད་བྱས།
སྐུ་སྲུང་མདའ་དཔོན་ཕུན་ཚོགས་བཀྲ་ཤིས་ཀྱིས་རྒྱ་གར་དྷརྨ་ཤཱ་ལཱར་བཙན་བྱོལ་བོད་གཞུང་
ནང་མུ་མཐུད་ཞབས་ཕྱི་ཞུས། ཕྱི་ལོ་༡༩༦༤ ལོར་ཏཱ་ལའི་བླ་མའི་སྐུའི་གཅེན་མོ་དང་སྐུ་སྲུང་
མདའ་དཔོན་གྱི་སྐུ་ཟླ་ཚེ་རིང་སྒྲོལ་མ་དགོངས་པ་རྫོགས་རྗེས་ཁོང་གིས་བསྐྱར་དུ་གཉེན་སྒྲིག་
གནང་བ་དང༌། ཁོང་གི་སྐུ་ཟླ་གཉིས་པ་སྟག་ལྷ་སྐལ་བཟང་དབྱངས་སྐྱིད་ཀྱང་བོད་གཞུང་གི་གཞུང་
ཞབས་ཤིག་རེད། སྟག་ལྷ་ཕུན་ཚོགས་བཀྲ་ཤིས་ཀྱིས་རིན་ཐང་ལྡན་པའི་རང་གི་མི་ཚེའི་ལོ་རྒྱུས་
གླེགས་བམ་གསུམ་ལྡན་ཞིག་བྲིས་པ་དང་། ཕྱི་ལོ་༡༩༧༩ ལོར་ཁོང་གིས་ཏཱ་ལའི་བླ་མའི་རྟོག་
ཞིབ་ཚོགས་ཆུང་དང་པོའི་ཁོངས་སུ་བོད་ནང་གཟིགས་སྐོར་དུ་ཕེབས། ཕྱི་ལོ་༡༩༨༩ ལོར་ཁོང་
ལོན་ཊོན་དུ་གནས་སྤོ་གནང་བ་དང༌། ཕྱི་ལོ་༡༩༩༩ ལོར་དྷརྨ་ཤཱ་ལཱར་སྐུ་ཚེའི་འཕེན་པ་རྫོགས།
ཕྱི་ལོ་༡༩༦༤ ལོར་བཙན་བྱོལ་བོད་གཞུང་གིས་ཇི་ནི་ཝ་རུ་ཏཱ་ལའི་བླ་མའི་ཕྱི་རྒྱལ་དོན་
གཅོད་ཁང་དང་པོ་དེ་གསར་འཛུགས་གནང་བ་དང་། ལས་ཁུངས་དེའི་ནང་ལས་དོན་བཀོད་སྒྲིག་
གི་ནུས་པ་ཁྱད་འཕགས་ལྡན་པའི་མགྲོན་གཉེར་ཆེ་མོ་ཕ་ལྷ་ཏཱ་ལའི་བླ་མའི་སྐུ་ཚབ་ཏུ་བསྐོས་པས་
ཁོང་བཙན་བྱོལ་བོད་གཞུང་གི་ཕྱི་འབྲེལ་ལས་བྱེད་ཐོག་མ་དེ་ཆགས། ཁོང་ཕྱི་ལོ་༡༩༨༥ ལོར་
སུད་ཛི་ལན་ཌིར་དགོངས་པ་རྫོགས།
མའོ་ཙེ་ཏུང་གིས་བོད་པའི་འགོག་རྒོལ་དུས་གཅིག་ལ་གཙང་སེལ་བཟོ་དགོས་བསམས་ཡོད་
ཀྱང་། དམག་སྤྱི་ཐན་ཀྭན་སན་གྱིས་བོད་པའི་ཐོག་དམག་དོན་གྱི་དྲག་གནོན་བྱེད་རྒྱུ་སྔ་ཐལ་དྲགས་
སྟབས་རྒྱ་ནག་གཞུང་གིས་མཐའ་མཚམས་ས་ཁུལ་གྱི་བོད་པའི་འགོག་རྒོལ་ཚར་གཅོད་པར་ལོ་
འཕར་མ་གསུམ་འགོར་བ་རེད། དེ་ལྟར་ཡང་། ལྷ་སའི་དམག་འཁྲུག་ནང་རྒྱ་དམག་ལ་རྒྱལ་ཁ་
ཆེན་པོ་ཐོབ་པར་བརྟེན་རྒྱ་ནག་གཞུང་གིས་ཐན་ཀྭན་སན་ལ་ཆད་པ་བཅད་མེད་པ་དང་། ད་དུང་
ཁོང་ཕྱི་ལོ་༡༩༦༦ ལོར་རྒྱ་ནག་གི་ཆེས་མཐོའི་མི་དམངས་ཁྲིམས་ཁང་གི་འགོ་གཙོ་གཞོན་པར་
བསྐོ་གཞག་བྱས། རིག་གནས་གསར་བརྗེའི་སྐབས་ཁོང་ལ“མ་རྩ་རིང་ལུགས་ཀྱི་ལམ་དུ་འགྲོ་
མཁན”ཞེས་ཉེས་འཛུགས་བྱས་ཏེ་སྡུག་སྦྱོང་མནར་གཅོད་ཕོག་ཀྱང༌། ཕྱི་ལོ་༡༩༧༨ ལོར་ཁོང་རྒྱ་
དམག་ཁྲེན་ཏུའུ་དམག་ཁུལ་ཁང་གི་སློབ་སྟོན་པར་བསྐོ་གཞག་བྱུང༌། ཕྱི་ལོ་༡༩༨༥ ལོའི་ཟླ་༡༢
ཚེས་༦ ཉིན་ཁོང་ན་ནས་གྲོངས་པ་དང༌། ཁོང་གི་རུས་ཐལ་ལྷ་སའི་བརྒྱད་གཅིག་ཞིང་རའི་ནང་
ས་སྦེད་བཏང་བ་རེད། ཞིང་ར་དེ་ནི་དེ་སྔ་ཁོང་གིས་ནོར་བུ་གླིང་ཁར་མེ་སྒྱོགས་ཀྱི་དྲག་རྒོལ་བ་བཀོད་
འདོམས་བྱེད་སའི་མེ་སྒྱོགས་དམག་སྒར་གཅིག་རེད།
ཕྱི་ལོ་༡༩༥༨ ལོར“གཡས་ཕྱོགས་མཐར་ལྷུང་པར”བརྩིས་ཏེ་གནས་དབྱུང་བཏང་རྗེས་དམག་
སྤྱི་ཕན་མིང་ཐོག་མར་རྒྱ་ནག་དང་ཀོ་རི་ཡ་བྱང་མའི་ས་མཚམས་ཁྲང་བྷེ་རི་བོའི་ཁྲོད་དུ་ངལ་
རྩོལ་བསྒྱུར་བཀོད་བྱེད་པར་བཏང་བ་དང་། དེར་ཁོང་ལ་ནད་མནར་བྱུང་བར་བརྟེན་ཁོང་ཧྲན་ཤིའི་
ཏ་རླིས་ངལ་རྩོལ་ཞིང་རར་གནས་སྤོ་བྱས། ཕྱི་ལོ་༡༩༦༢ ལོའི་ཟླ་བ་དགུ་པའི་ནང་རྒྱ་ནག་
གཞུང་གིས་ཁོང་དང“ཕེང་དེ་ཧྭད་ཏང་རྒོལ་ཚོགས་ཁག”འབྲེལ་བ་ཡོད་པར་བསྙད་དེ་ཁོང
པེ་ཅིང་ཆིན་ཁྲེང་བཙོན་ཁང་ནང་བཅུག །ཁོང་གིས་བཙོན་ཁང་ནང་ཁྱོན་བསྡོམས་དུས་ཡུན་
ལོ་༢༢ བསྡད་ཅིང༌། མཐར་ཕྱི་ལོ་༡༩༨༠ ལོར་རྒྱ་ནག་གཞུང་གིས་ཁོང་ལ་དཀར་འདོན་བྱས་ཏེ་
ཁོང་ཧྲན་ཤིའི་ཞིང་ཆེན་གྱི་ཆབ་སྲིད་གྲོས་མོལ་ཚོགས་འདུའི་ཚོགས་གཙོ་གཞོན་པར་བསྐོ་གཞག་
བྱས། ཕྱི་ལོ་༢༠༡༠ ལོའི་ཟླ་༢ ཚེས་༢༣ ཉིན་ནད་མནར་གྱི་རྐྱེན་པས་ཁོང་གི་ཚེའི་འཕེན་པ་
རྫོགས་ཤིང༌། ཁོང་ཚེ་ལས་མ་འདས་གོང་ཙམ་ལ་ཧོང་ཀོང་དུ་པར་སྐྲུན་བྱས་པའི་ཁོང་གི་མི་ཚེའི་
ལོ་རྒྱུས་ནང་ཕྱི་ལོ་༡༩༥༠ ང་གྲངས་ནང་ལྷ་སའི་རྒྱ་མི་དམར་པོའི་ལས་ཁུངས་ཁག་གིས་གསང་
བའི་ལས་ཀ་གང་དང་གང་བྱས་པའི་གནས་ཚུལ་ཞིབ་ཕྲ་མང་པོ་བཀོད་ཡོད།
རིག་གནས་གསར་བརྗེའི་སྐབས་རྒྱ་ནག་གཞུང་གིས་དམག་སྤྱི་ཀྲང་གོ་ཧྭ་སི་ཁྲོན་ཞིང་ཆེན་
ཚེས་གསར་བརྗེ་ཨུ་ཡོན་ལྷན་ཁང་གི་འགན་འཛིན་དུ་བསྐོས་པ་དང༌། ཕྱི་ལོ་༡༩༧༢ ལོའི་ཟླ་༢
༢༠ཉིན་ཁོང་གིས་ཚོགས་འདུ་ཞིག་གཙོ་སྐྱོང་བྱེད་བཞིན་པའི་སྐབས་སུ་གློ་བུར་དུ་སྙིང་ནད་ལངས་
ཏེ་ཁོང་དགུང་གྲངས་ལྔ་བཅུ་ང་བརྒྱད་ལ་ཚེའི་འཕེན་པ་རྫོགས། དེ་དུས་ཁོང་སི་ཁྲོན་ཞིང་ཆེན་གྱི་
དྲུང་ཡིག་དང་པོའམ། སྤྱི་ཁྱབ་རེད།
བོད་སྡོད་རྒྱ་དམག་གི་དཔོན་པོ་མཐོ་ཤོས་དམག་སྤྱི་ཀྲང་ཅིང་ཝུའུ་ཡིས་ཕྱི་ལོ་༡༩༥༩ ལོར་
ལྷ་སར་བསྡད་དེ་བོད་ནང་ས་ཞིང་བཅོས་བསྒྱུར་ལག་བསྟར་བྱས་པ་དང༌། ཕྱི་ལོ་༡༩༦༥ ལོར་
བོད་རང་སྐྱོང་ལྗོངས་དངོས་སུ་གསར་འཛུགས་བྱས་རྗེས་རྒྱ་ནག་གཞུང་གིས་ཁོང་པེ་ཅིང་དུ་
གནས་སྤོ་བཏང་སྟེ་ཀྲུང་གུང་ཀྲུང་དབྱང་འཐབ་ཕྱོགས་གཅིག་གྱུར་པུའུ་ཡི་འགན་འཛིན་གཞོན་པར་
བསྐོས། རིག་གནས་གསར་བརྗེའི་སྐབས་ཁོང་དང་ཁོང་གི་བཟའ་ཟླ་ཡང་ཀང་ལ་སྡུག་སྦྱོང་
མནར་གཅོད་ཚད་ལས་འདས་པ་ཕོག་པ་དང༌། རྒྱ་ནག་གཞུང་གིས་ཁོང་གི་བཟའ་ཟླ་ཡང་ཀང་ལ་
པེ་ཅིང་ཆིན་ཁྲེང་བཙོན་ཁང་ནང་གདུག་རྩུབ་ཆེ་བའི་ཚ་འདྲི་བྱས་ཏེ“ནག་ཉེས་ཁས་ལེན”བཅུག་
པར་བརྟེན་མཐའ་མཇུག་ཁོང་རིག་འཚོ་མ་ཟིན་པར་གྱུར། ཕྱི་ལོ་༡༩༦༧ ལོར་རྒྱ་ནག་གཞུང་གིས་
ཀྲང་ཅིང་ཝུའུ་ལྔ་བདུན་ལས་བྱེད་སློབ་གྲྭར་བཏང་བ་དང༌། རིང་པོ་མ་སོང་བར་ཁོང་ཡང་པེ་ཅིང་
ཆིན་ཁྲེང་བཙོན་ཁང་ནང་བཅུག །བཙོན་ཁང་དེའི་ནང་ཁོང་ལ་ཉེས་རྡུང་དྲག་པོ་ཕོག་པར་བརྟེན་
ཁོང་གིས་ཟས་བཅད་ངོ་རྒོལ་བྱས་ཏེ་ཕྱི་ལོ་༡༩༧༡ ལོའི་ཟླ་༡༠ ཚེས་༢༧ ཉིན་རང་སྲོག་རང་
གིས་བཅད། ཁོང་གྲོངས་རྗེས་རྒྱ་ནག་གཞུང་གིས་ཁོང་གི་ཕུང་པོ་ལྐོག་ཏུ་ཞུགས་འབུལ་བཏང་བ་
དང༌། ཁོང་གི་རུས་ཐལ་གར་སོང་ཆ་མེད་དུ་གྱུར་པས་མ་ཚད། ད་དུང་ཁོང་གི་ནང་མི་ཚོས་ཁོང་
ཚེ་ལས་འདས་པའི་གནས་ཚུལ་ལོ་གཉིས་རྗེས་ལ་མ་གཏོགས་ཤེས་མེད། ཕྱི་ལོ་༡༩༧༩ ལོར་
ཀྲུང་གུང་ཀྲུང་དབྱང་དང་ཀྲུང་དབྱང་དམག་དོན་ཨུ་ཡོན་ལྷན་ཁང་གིས་ཁོང་ལ་དཀར་འདོན་བྱས་
པ་དང༌། ཁོང་གི་ཆེད་དུ་མྱ་ངན་ཚོགས་འདུ་ཞིག་འཚོག་སྐབས་ཚོགས་རར་ཁོང་གི་སྐུ་ཕུང་ལྟ་ཅི།
ཁོང་གི་རུས་ཐལ་བུམ་པའང་མེད་པས་མྱ་ངན་གུས་འདུད་ཞུ་མཁན་ཚོས་ཁོང་གི་འདྲ་པར་ཆེན་པོ་
ཞིག་གི་མདུན་ལ་མེ་ཏོག་གི་ཕྲེང་བ་འབུལ་རྒྱུ་ཙམ་རེད།
ཀྲང་ཅིང་ཝུའུ་ནི་ཏཱ་ལའི་བླ་མར་ཐུག་འཕྲད་བྱུང་བའི་རྒྱ་ནག་དབུས་གཞུང་གི་མཐོ་རིམ་དཔོན་
པོ་དང༌། རྒྱ་དམག་གི་དམག་དཔོན་དང་པོ་དེ་རེད། ཕྱི་ལོ་༡༩༥༡ ལོའི་ཟླ་༧ ཚེས་༡༦ ཉིན་
དགུང་ལོ་བཅུ་དྲུག་ཟིན་མ་ཐག་ཡིན་པའི་ཏཱ་ལའི་བླ་མ་དང་རང་ལོ་བཞི་བཅུ་ཞེ་ལྔ་ཡིན་ཞིང༌།
དམག་འཁྲུག་མང་པོར་ཞུགས་མྱོང་བའི་དམག་དཔོན་ཀྲང་ཅིང་ཝུའུ་གྲོ་མོར་ཐོག་མར་ཐུག་འཕྲད་
བྱུང་བ་རེད། ཐུག་འཕྲད་དེའི་སྐབས་ཁོང་གཉིས་ཀྱི་དགུང་ལོའི་ཁྱད་པར་ཕུད། ཁོང་གཉིས་ཀྱི་
ཉམས་མྱོང་དང་། དད་མོས། འདུ་ཤེས་ལའང་གནམ་ས་ལྟ་བུའི་ཁྱད་པར་ཡོད། དེ་ལྟར་ཡང༌། ཏཱ་
ལའི་བླ་མར་དམག་དཔོན་ཀྲང་ཅིང་ཝུའུ་ནི་ཕྱི་ཚུལ་ལ་མི་རླུང་ལངས་པོ་དང༌། སྐད་ཆ་ཁ་རི་ཁ་ཐུག་
ཤོད་མཁན་ཞིག་ཡིན་ཡང་། ནང་དུ་མི“སེམས་པ་བཟང་པོ་ཞིག་མིན་ནམ་སྙམ་པའི”བག་ཆགས་
བྱུང་བ་རེད།
ཀྲང་ཅིང་ཝུའུ་ནི་བློ་བརྟན་འགྱུར་མེད་ཀྱི་དམར་ཤོག་པ་ཞིག་དང༌། སྔ་ཕྱི་བར་གསུམ་
དུ“གྲལ་རིམ་འཐབ་རྩོད”ཀྱི་འདུ་ཤེས་བརྟན་པོར་སྲུང་མཁན་ཞིག་རེད། ཕྱི་ལོ་༡༩༦༠ ལོར་ཁོང་
གིས་འགོ་བརྗོད་དུ“བོད་ལྗོངས་དམངས་གཙོའི་བཅོས་བསྒྱུར་གྱི་རྒྱལ་ཁ”ཞེས་པའི་རྩོམ་ཡིག་
སྤེལ་ཞིང་། དེའི་ནང“ངོ་ལོག་ཟིང་འཁྲུག་དང་ངོ་ལོག་ཟིང་འཁྲུག་ཞོད་འཇགས་སུ་གཏོང་བ་མི་
རིགས་ཀྱི་དམག་འཁྲུག་ཅིག་རྩ་བ་ནས་མ་རེད། དེ་བས་དེ་ནི་གྲལ་རིམ་གྱི་དམག་འཁྲུག་ཅིག་
དང༌། བཀས་བཀོད་རྒྱུད་འཛིན་ཞིང་བྲན་བདག་པོ་ཉུང་ཤས་ཤིག་གིས་གུང་ཁྲན་ཏང་གིས་འགོ་
ཁྲིད་པའི་རྒྱ་ཆེའི་ཞིང་བྲན་གྲལ་རིམ་ཡར་ལངས་ལ་ངོ་རྒོལ་བྱེད་ཆེད་སྐུལ་སློང་བྱས་པའི་དམག་
འཁྲུག་ཅིག་རེད། དེ་ནི་བཟོད་སྒོམ་བྱེད་ཐབས་མེད་པའི་གྲལ་རིམ་དམག་འཁྲུག་ཅིག་རེད་ཅེས་
བྲིས་ཡོད། དེ་དུས་ཁོང་གིས་ལོ་ཤས་རྗེས་ལ་ཁོང་རང་ཉིད་ཀྱང་དེ་འདྲའི“བཟོད་སྒོམ་བྱེད་ཐབས་
མེད་པའི་གྲལ་རིམ་དམག་འཁྲུག”ཅིག་གི་གནོད་འཚེ་ཕོག་ཡུལ་དུ་འགྱུར་རྒྱུ་ཡིན་པ་ག་ལ་ཤེས།
སྤྱོ་ལོ་༢༠༠༩ ལོའི་ཟླ་༣ ཚེས་༢༧ ཉིན་ངས་ྋསྐྱབས་མགོན་ཏཱ་ལའི་བླ་མ་མཆོག་གི་དྷརྨ་ཤཱ་
ལཱའི་བཞུགས་གནས་སུ་ཁོང་ལ་བཅར་འདྲི་ཞིག་ཞུས་ཤིང༌། དེ་དུས་ངས་ཁོང་ལ་དམག་སྤྱི་ཕན་
མིང་སྐོར་ལ་བག་ཆགས་གང་བྱུང་ངམ་ཞེས་བཀའ་འདྲི་ཞུས་པར།
ཁོང་གིས་བཞད་མོ་བཞད་ཙམ་གནང་ནས“ཁོང་མི་རྙིང་ཞེན་ཧ་ཅང་ཆེན་པོ་བྱེད་མཁན་ཞིག་
རེད”ཅེས་གསུངས།
ངས་ཕན་མིང་ལ་བཙོན་འགྲོལ་ཐོབ་རྗེས་ཁོང་གིས་རྒྱ་མིའི་སྲོལ་རྒྱུན་གསོ་བ་རིག་པ་སླར་
ཡང་ཉམས་ལེན་བྱེད་འགོ་བཙུགས་པ་དང༌། ཚེ་མཇུག་ཏུ་ཁོང་གིས་ནད་པ་མང་པོར་རིན་མེད་སྨན་
བཅོས་གནང་འདུག་ཅེས་ཞུས་པར།
༸གོང་ས་ཏཱ་ལའི་བླ་མ་མཆོག་གིས་སྔར་བཞིན་བཞད་མོ་བཞད་བཞིན“ཡག་པོ་རེད། ཧ་ཅང་
ཡག་པོ་རེད”ཅེས་གསུངས།
ངས་མུ་མཐུད་དེ་རིག་གནས་གསར་བརྗེའི་སྐབས་སུ་དམག་སྤྱི་ཕན་མིང་ལ་སྡུག་སྦྱོང་མནར་
གཅོད་ཕོག་སྟེ་ཁོང་བཙོན་ཁང་ནང་དགོངས་པ་རྫོགས་པ་རེད་ཅེས་ཤོད་སྐབས་ཁོང་གིས་ངའི་སྐད་
ཆ་ཤོད་མཚམས་བཅད་དེ།
“ངོས་ཀྱིས་ཤེས་ཀྱི་ཡོད། ངོས་ཀྱིས་ཤེས་ཀྱི་ཡོད”ཅེས་སྐད་ཤུགས་ཆུང་ངུས་གསུངས་པ་
དང་། དེ་འཕྲལ་ངག་སྒོ་བསྡམས་ཏེ་ཅིའང་མི་སྨྲ་བར་བཞུགས།
ངས་མགོ་བཀྱགས་ཏེ་ཁོང་གི་ཞལ་རས་ལ་བལྟས་ཚེ་ཁོང་གི་བཞིན་ལས་སྐྱོ་ཉམས་ཤིག་
མངོན་པ་དང་། སྤྱན་ཟུང་ནང་སྤྱན་ཆབ་འཁོར་ཏེ་འོད་ཆེམ་ཆེམ་བྱེད་ཀྱི་འདུག 
དེར་ཡོད་མངའ་རིས་རིན་པོ་ཆེ་དང༌། བསྟན་པ་བཟོད་པ། བྱམས་པ་བསྟན་འཛིན། ད་དུང་
ཏཱ་ལའི་བླ་མའི་སྐུ་སྒེར་དྲུང་ཆེ་གསུམ་བཅས་ཚང་མ་ཅི་ཤོད་འདི་ཤོད་མི་ཤེས་པར་ལུས་པ་དང་།
མཇལ་མོལ་ཁང་ཧྲིལ་པོ་ཁུ་སིམ་མེར་གྱུར།